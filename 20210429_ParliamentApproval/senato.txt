PRESIDENTE. Avverto che le proposte di risoluzione dovranno essere presentate entro la conclusione del dibattito.
Dichiaro aperta la discussione sulle comunicazioni del Presidente del
Consiglio dei ministri.
È iscritta a parlare la senatrice Cattaneo. Ne ha facoltà.
CATTANEO (Aut (SVP-PATT, UV)). Signor Presidente, signor Presidente del Consiglio, Ministri, colleghi senatori, sono otto anni che partecipo
ai lavori di questo Parlamento e mai come oggi mi trovo e ci troviamo a partecipare al voto su un provvedimento di così enorme rilievo per il futuro di
questo Paese.
In quest'Aula lo scorso 31 marzo intervenni sulla relazione al Piano
nazionale di ripresa e resilienza allora disponibile, frutto del lavoro del Governo Conte 2; una relazione che il Senato era prossimo a licenziare all'indirizzo del Governo da lei presieduto perché ne facesse tesoro in vista del testo
che oggi ci presenta. In quell'intervento affrontai principalmente tre temi, relativi alle politiche della ricerca, apprezzando alcune iniziative e avvertendo
il suo Governo della forte criticità di altre.
Voglio qui ripercorrere quei punti e quelle criticità alla luce del nuovo
testo, perché quest'Assemblea possa continuare a tracciare un confronto
aperto e pubblico.
Il primo aspetto sul quale voglio richiamare la sua attenzione riguarda
le risorse per la ricerca. So bene che studiosi e ricercatori fuori di qui avrebbero desiderato vedere allocare molti più fondi alla ricerca e veder riconosciuto il necessario investimento soprattutto nella ricerca di base, quella libera
dei tanti piccoli gruppi di ricerca e laboratori, degli studiosi ossessionati da
una domanda, guidati da una visione, spinti dalla perseveranza, che vengono
lasciati lavorare sulla loro capacità di trasformare la curiosità per un fatto in
pezzi di conoscenza per tutti. Guardate che il nostro sviluppo nasce così, in
questi piccoli laboratori e gruppi di cui è disseminato il Paese, nasce in quegli
studiosi ossessionati. In poche parole nasce dalla ricerca di base, umanistica
e scientifica, senza la quale nessuna nuova tecnologia può essere sviluppata e
quindi nessun trasferimento tecnologico può essere possibile.   
– 17 –
 
Da persona che ha sempre fatto del metodo scientifico la sua bussola,
talvolta risulta difficile accettare che le decisioni che si prendono in queste
Aule siano frutto di molti compromessi, invece di essere chiare, nette e univoche. È bene quindi ribadire che quelli previsti dal PNRR sono importanti
piani di investimento in ricerca, ma straordinari. Io mi aspetto che il Paese
che si prepara - usando le parole del presidente Draghi - ad un ammodernamento riconosca la necessità di avere come voce strutturale del bilancio dello
Stato fondi specifici per la ricerca di base, per gli studi in tutti gli ambiti umanistici, artistici, scientifici (Applausi); una voce di bilancio di un ordine di
grandezza mai visto in passato, allocata solo ed esclusivamente in maniera
competitiva e trasparente, con importi e tempistiche certe. Chiediamo l'ordinario oltre allo straordinario.
Oggi le risorse che si è scelto di investire non sono in grado di compensare la deprivazione sofferta nell'ultimo ventennio dal settore, ma rappresentano senza dubbio una base importante del rilancio della ricerca italiana e
attraverso la ricerca, attività per definizione più orientata al futuro, del rilancio economico, sociale e culturale del Paese, a partire dalle aree storicamente
più svantaggiate. Mi riferisco anche alla sua dichiarazione di stamattina, presidente Draghi, per cui il 46 per cento dei fondi previsti per la missione istruzione e ricerca del PNRR andranno al Meridione. L'auspicio è che si inverta
la tendenza degli ultimi vent'anni in cui il sottofinanziamento sistematico
della ricerca pubblica ha fortemente limitato le potenzialità delle università,
in particolare di quelle situate in territori svantaggiati del Paese, di esercitare
il ruolo (che sarebbe loro proprio) di motore di sviluppo e di ascensore sociale. In quei territori il numero di studenti è diminuito in misura maggiore
rispetto alla media nazionale e certamente questa diminuzione non è avvenuta
in maniera uniforme tra le classi sociali.
Per questo al secondo punto del mio intervento si trovano le misure
per i giovani. Ho apprezzato l'enfasi che il Piano pone sul dottorato di ricerca,
un percorso che deve essere pieno di ricerca e studio. Con l'aumento di 3.600
dottorati arriva il segnale atteso da anni che si è compreso come una nuova e
numericamente consistente generazione di giovani, uscita da questo percorso
di alta formazione, possa fecondare, con la mentalità e l'approccio del ricercatore, tutti i settori della società. Servirà però una semplificazione rispetto
agli attuali settori scientifico-disciplinari, che molto spesso diventano gabbie
obsolete e inutili rispetto a una formazione interdisciplinare ormai indispensabile, dove però per interdisciplinarietà non si deve intendere nessuna rinuncia all'approfondimento delle materie affrontate.
Ho dubbi, invece, sulla misura che introduce ingenti risorse per i cosiddetti 5.000 dottorati innovativi che rispondono a fabbisogni delle imprese.
Credo infatti semplicemente che queste non debbano essere conteggiate come
risorse per la ricerca, in quanto esulano dall'ambito proprio della ricerca.
L'Europa ci chiede di investire sui giovani e, oltre ai dottorati, un investimento, almeno della stessa portata, dovrebbe essere rivolto a quell'importante Programma per i giovani ricercatori, previsto dal Piano, per il quale
le risorse andrebbero almeno raddoppiate. Quelli per i giovani ricercatori   
– 18 –
 
sono infatti fondi per accendere nuovi laboratori di ricerca, nuovi gruppi guidati da giovani studiosi, che si saranno conquistati le risorse per studiare e
ricercare almeno per i prossimi cinque anni. Liberi, autonomi, indipendenti.
Confido nel continuo impegno della ministra Maria Cristina Messa e
del Ministero dell'università e della ricerca (MUR) sull'introduzione di regole
che davvero orientino questo programma nella direzione giusta, quella dell'indipendenza dei giovani ricercatori. Sarebbe un fallimento drammatico se questo programma venisse piegato ad ingrossare le file di qualche cordata acca-
demica o non accademica egemone.
Sarebbe però bellissimo - e ne approfitto per la presenza anche della
Ministra per il Sud e la coesione territoriale - vedere qui, sul Programma per
i giovani ricercatori, un rafforzamento e un ampliamento dello stesso, frutto
dell'impegno in sede governativa anche della Ministra per prevedere due misure - che definirei speciali - di coesione e inclusione, dedicate ad aree svantaggiate. In particolare, azioni top-up che permettano un sostanziale incre-
mento del finanziamento vinto dal giovane studioso, anche fino al 30-50 per
cento, se il progetto viene realizzato in enti al Sud o in aree interne. Questo
per incentivare i processi virtuosi di contrasto alle disuguaglianze geografiche, ma anche misure speciali di parità di genere e sostegno alla famiglia per
consentire alla studiosa o allo studioso, che usufruisca di un congedo di genitorialità, di nominare un sostituto di fiducia che ne faccia le veci manageriali
per l'intero periodo di assenza, garantendo continuità ai progetti.
Vengo ora al terzo e ultimo punto. Nel mio intervento dello scorso 31
marzo evidenziavo il rischio che i proposti sette centri di ricerca e i probabili
20 campioni territoriali di ricerca e sviluppo menzionati nella bozza del Piano,
alcuni già individuati con nome e cognome, diventassero delle cattedrali nel
deserto, nuovi feudi dorati, presumibilmente finanziati a cascata, senza valutazione, né misura del merito, come succede per alcuni enti anche ora, slegati
dai territori e dal resto del mondo della ricerca.
Oggi vorrei congratularmi con il MUR per aver fatto muro contro questi tentativi perché con il Programma nazionale della ricerca (PNR) che oggi
ci presenta si è scelto di voltare pagina e lo si è fatto nel miglior modo possibile e lo si è fatto - lo voglio riconoscere - fino all'ultimo correggendo versioni
preparatorie che raccontavano ben altro e di ben peggio. Si è affermato cioè
un solido principio, presidente Draghi, che le chiedo veramente di difendere
in ogni sede, e poi lo si è declinato: la pietra angolare su cui edificare le misure
di promozione della ricerca è l'aver individuato per tutte le misure promosse
procedure di selezione su base competitiva.
Nel piano definitivo si parla ancora di centri di ricerca, campioni territoriali, ecosistemi dell'innovazione, ma è comunque esplicitato e ribadito in
più occasioni un richiamo a quelle selezioni aperte e competitive per stabilire
quali progetti potranno meglio valorizzare e far emergere le eccellenze della
ricerca già esistenti in tutta Italia, spesso solamente sconosciute alla politica
e ai cittadini.
Inoltre, per il coordinamento delle misure del MUR è prevista la creazione di un apposito supervisory board. Dalla bontà e dall'efficacia del lavoro
di quest'organo dipende l'efficacia e l'effettività di tanta parte delle misure di
cui oggi leggiamo. Sono fiduciosa che nell'implementare queste soluzioni si   
– 19 –
 
seguirà anche quanto più volte ribadito dalla ministra Messa, ovvero non mattoni, ma investire sulla messa a bando di grandi progetti di coordinamento,
sui temi stabiliti o da stabilire, a cui in tanti concorreranno, realizzando cordate in competizione tra loro, con messa in rete di strutture, talenti, professionalità, conoscenze e competenze già presenti e diffuse in tutto il Paese. Penso
all'intero ecosistema della ricerca, che annovera oltre 135 enti che già si occupano di ricerca nei vari settori.
Ebbene, il PNRR che oggi ci presenta - mi è chiaro - non fa eccezione
al necessario compromesso politico tra esigenze diverse e risorse che, pur in
una disponibilità mai vista prima, sono scarse quando confrontate con le più
disparate aspettative. In questo senso, il vincolo esterno, il rapportarsi con un
soggetto erogatore come la Commissione europea, che ha preteso e pretenderà specifici oneri di finalizzazione e competizione, trasparenza e rendicontazione degli interventi, è salutare.
La fiducia degli studiosi nelle politiche italiane per la scienza, presidente Draghi, è stata persa negli anni passati, dopo anni di assegnazioni di
fondi senza competizioni, in nome di eccellenze mai verificate a progetti, a
ricerche, a centri nati e imposti ope legis, senza nemmeno studiare e capire se
fossero necessari, se quello fosse il miglior modo di studiare e di far ricerca.
La fiducia, però, si può riconquistare proprio con il coinvolgimento di tutti,
con procedure quanto più possibile aperte e trasparenti; seguirle, rispettarle e
implementarle dove necessario sarebbe tanto semplice quanto rivoluzionario
e porterebbe un effetto virtuoso di credibilità esterna nei confronti dell'Europa
che investe sul nostro rilancio, oltre che interna da parte degli studiosi verso
una politica che per anni non li ha ascoltati e ne ha ignorato le esigenze.
Lo sforzo a cui siamo chiamati è fare delle risorse... (Il microfono si
disattiva automaticamente). (Applausi).
Presidente, chiedo cortesemente di allegare il periodo finale del mio
intervento.
PRESIDENTE. La Presidenza l'autorizza in tal senso.
PRESIDENTE. È iscritta a parlare la senatrice Garavini. Ne ha facoltà.
GARAVINI (IV-PSI). Signor Presidente del Consiglio, ripartire, innovare, crescere: questo Piano nazionale di ripresa e resilienza ci mette nelle
condizioni di farcela, ci offre strumenti per superare le difficoltà sanitarie ed
economiche e per andare oltre, affinché la crisi provocata dal Covid possa
diventare quell'opportunità di cui il Paese ha bisogno da tempo, un'occasione
per creare un futuro di sviluppo e progresso e per superare tanti nodi irrisolti,
dalla burocrazia alla scarsa produttività, dalla disoccupazione giovanile al dislivello tra Nord e Sud del Paese. Adesso ce la si può fare, perché grazie
all'Europa disponiamo di ingenti risorse.
Noi componenti del Gruppo Italia Viva abbiamo fortemente voluto un
cambio di passo rispetto all'Esecutivo precedente, perché ci rendevamo conto
che stavamo andando troppo a rilento e che il Governo non riusciva a mettere
in campo risposte adeguate né rispetto alla gravità della pandemia, né sul   
– 20 –
 
piano di spesa per gli anni a venire, dunque un piano che nella versione attuale
segna invece una svolta.
È di buon auspicio il fatto che la sua presentazione coincida con le
prime riaperture di questi giorni. Si tratta di un testo che non è più il copiaincolla di progetti datati, ma è una vera e propria visione strategica per il
Paese, che ci mette nelle condizioni di essere all'altezza delle sfide del futuro.
Il nuovo testo è in sintonia con le richieste che Italia Viva sta portando avanti
da tempo. Innanzitutto la parte dedicata al piano infrastrutturale: sono oltre
25 i miliardi di euro previsti per potenziare l'Alta velocità, soprattutto al Sud,
e per costruire reti intermodali di collegamento che coinvolgano anche le aree
periferiche. Siamo convinti che massicci investimenti in infrastrutture pubbliche siano una boccata d'ossigeno a favore della ripresa economica. Connettere le aree rurali a quelle urbane, collegare più velocemente alcune zone
ancora troppo isolate non è solo un atto di equità, ma è anche un modo pratico
per spingere l'economia, anche grazie ad un forte intervento di digitalizzazione sulle reti ferroviarie, sulla catena logistica di trasferimento delle merci
e sui sistemi portuali, tutte scelte molto opportune, perché non possiamo accettare che il futuro di tanti nostri territori venga impedito dal numero di rotaie
che ancora oggi mancano. Anche perché trasferire il traffico dai mezzi su
gomma a quelli su rotaia ha un'ulteriore implicazione, ossia limitare in modo
consistente le emissioni di gas serra. Ciò, peraltro, vuol dire perseguire un
altro degli importanti obiettivi che intendiamo raggiungere, ossia l'abbattimento del riscaldamento climatico.
Apprezziamo anche tutto il pacchetto relativo alla conciliazione tra
vita familiare e carriera professionale e al sostegno alle pari opportunità e alla
genitorialità. È positivo prevedere la creazione di oltre 220.000 nuovi posti di
asilo nido e oltre 1.000 mense per scuole a tempo pieno, perché rappresentano
una spinta all'occupazione femminile. Il lavoro femminile, se fosse pari a
quello maschile, farebbe crescere il nostro prodotto interno lordo di 88 miliardi di euro.
Il tema delle pari opportunità ha a che fare con il progresso dell'intera
società e questo PNRR ne tiene opportunamente conto, a partire dalla realizzazione del Family Act e dalla necessità di creare chance per i propri giovani.
Ciò è positivo perché il compito della politica oggi non può essere stanziare
risorse per l'assistenzialismo, dovendosi invece intervenire sulla formazione
facendo sì che diventi sempre più d'eccellenza e che vi siano sufficienti posti
di lavoro capaci di garantire la realizzazione personale dei giovani all'interno
del proprio Paese, senza che siano costretti a dover andare altrove.
Bisogna poi cercare di far fare passi da gigante al nostro Paese in materia di connettività, nel tentativo di recuperare i ritardi accumulati e riuscire
a non perdere la sfida di quell'economia dell'innovazione, destinata a segnare
la ripresa post pandemia. Per questo, sono strategici gli investimenti dedicati
al mondo del sapere, alla digitalizzazione, alla formazione e alla ricerca. Puntare oltre il 20 per cento delle risorse complessive su questi ambiti vuol dire
favorire la crescita economica del Paese, anzitutto attraverso la modernizzazione della pubblica amministrazione, con l'obiettivo di renderla più competente, semplice, connessa, al servizio dei cittadini e in grado di evolvere al   
– 21 –
 
meglio. Allo stesso tempo, significa anche prevedere uno stanziamento ambizioso attraverso il quale modernizzare le industrie produttive e il mondo del
turismo e della cultura.
Strategici sono anche gli investimenti nel campo della ricerca, a partire dall'ambito medico-sanitario. L'emergenza Covid ci ha dimostrato quanto
sia urgente e proficuo investire in enti di ricerca, telemedicina e modernizzazione delle strutture ospedaliere. La pandemia ci ha soprattutto insegnato che
stanziare risorse per la sanità non è un costo, ma un investimento di cui beneficia la stessa economia del Paese. Sarebbe pertanto senz'altro utile fare il
possibile per aumentare ulteriormente il budget per la sanità e la ricerca.
Intanto salutiamo con favore l'aumento del numero di borse di studio
per dottorandi e specializzandi, come pure il potenziamento della formazione
duale e continua, perché sono tutte misure che mirano ad ampliare le competenze del capitale umano, che rappresenta la risorsa più importante nella civiltà della conoscenza.
Siamo orgogliosi che questo PNRR sia una vera rivoluzione verde, in
quanto stanzia anzitutto decine di miliardi di euro per interventi contro il dissesto idrogeologico e per la tutela e la valorizzazione del territorio: tutti interventi che fanno sì che la svolta ecologica diventi uno straordinario motore di
crescita e benessere. In sostanza, si tratta di una serie di misure che puntano
al progresso economico e sociale del Paese.
Semplice, inclusiva e green: questa è l'Italia del futuro che possiamo
realizzare con le risorse di questo Piano nazionale di ripresa e resilienza, il
quale crea le basi per il domani e aiuta il Paese a risollevarsi e a costruire
un'Italia dinamica che, con un colpo di reni, ci porti in un futuro digitale, ecologico e prospero; un'Italia, signor Presidente, in cui tutti possano avere di
nuovo un'opportunità. (Applausi).
PRESIDENTE. È iscritta a parlare la senatrice Drago. Ne ha facoltà.
DRAGO (FdI). Illustri Presidenti, gentili colleghi, rispetto al Governo
Conte il corpus del PNRR è rimasto sostanzialmente invariato e ciò condizionerà e indebiterà gli italiani per quasi quarant'anni.
Nel PNRR il Parlamento ha avuto competenze residuali e viene citato
una sola volta al suo interno. Noi di Fratelli d'Italia riteniamo che la collaborazione tra Governo e Parlamento sia fondamentale, ma, alla stregua del Governo precedente, non si rispetta lo spazio che spetterebbe alle forze politiche.
Pertanto, si dovrebbe tornare al più presto ad un equilibrio democratico,
dando voce al popolo. Siamo stati autorizzati dall'Europa, ma i rappresentanti
del popolo non hanno avuto neanche il tempo per discuterne i contenuti appieno. Nessuno è a conoscenza delle ripercussioni che questo programma potrà avere sulle generazioni future.
Non si può più sbagliare. I fondi destinati al Sud devono essere investiti con cognizione di causa. Al Sud dobbiamo ridare dignità alle persone, ai
docenti, alle famiglie, alla natalità che è sempre stata un punto di forza ma
che negli anni, a causa della recessione economica, è andata via via peggiorando, soprattutto per le fasce più deboli.   
– 22 –
 
Assistiamo all'implementazione di alcuni provvedimenti, per i quali,
al contrario, si parte dall'arrivo anziché dall'inizio. Mi riferisco, in questo
caso, alla scuola e al piano di reclutamento dei docenti. Questo è un momento
unico per poter realizzare quello che da anni si dice all'interno della scuola:
trasformare le cattedre di diritto in cattedre di fatto; le cattedre di fatto in cattedre di diritto; le cattedre in deroga in cattedre di diritto.
Ma veniamo al punto che riguarda in primis le donne, le nostre insegnanti, il mondo della scuola. Dove sono le pari opportunità tanto decantate
dal PNRR e dal Governo di unità nazionale? In questo modo, tutta una serie
di diritti garantiti oltre che a livello nazionale anche a quello europeo (come
i diritti ad avere una famiglia, una equa retribuzione, una stabile dimora, nonché il diritto ad una integrità fisica), sono tutti posti a repentaglio nel perdurare di anni di servizio fuori sede; anni d'obbligo previsti per legge. In realtà,
il servizio da loro prestato è stato ampiamente duplicato, triplicato, quadruplicato.
Se si continuerà su questa scia, dove andremo a finire? Forse si ritiene
più utile assicurare la temerarietà della lite? Chi ne potrebbe trarre vantaggio?
Oppure siamo già in campagna elettorale, per cui 10.000-12.000 docenti sono
meno appetibili di 68.000 o di 500.000? Dal 2008 ad oggi, assistiamo ad un
progressivo ridimensionamento dei diritti del lavoratore dipendente fuori
sede e la situazione di pandemia ne ha aggravato gli effetti. Si deve agire ora,
non domani.
Presidente Draghi, signori Ministri (mi rivolgevo ai ministri Orlando,
Bianchi e Brunetta, ma nessuno dei tre è presente), gentili colleghi, si tratta
di semplificare. Ulteriori ed evidenti criticità avrebbero sede nei metodi di
lavorazione delle pratiche di pensionamento del personale docente. Il flusso
di informazioni, che dovrebbe avvenire tra SIDI (il sistema informatizzato del
MIUR) e l'Inps secondo un ordine di priorità e tenendo conto dell'effettiva
disponibilità dei posti destinati alla mobilità, avviene non rispettando una cronologia logica e conseguenziale, tanto che l'Inps dovrebbe riuscire a comunicare al MIUR i dati riferiti ai pensionamenti del personale docente in anticipo
rispetto alla scadenza della presentazione delle domande di mobilità e, conseguentemente, prima che il SIDI venga chiuso. Ciò permetterebbe ai docenti
di venire a conoscenza in tempo utile dei posti realmente disponibili ai fini
della mobilità. Ciò non avviene, in quanto le pratiche dei pensionamenti
vanno lavorate successivamente alla presentazione delle domande in mobilità.
Dovremo ancora semplificare, ma questo Governo preferisce non occuparsi della questione. Come si potrà porre in essere questa riforma di importanza epocale se non vi è la minima attenzione a queste problematiche?
Pertanto sembrerebbe che, rispetto al Governo Conte, nulla sia cambiato.
A tale scopo, sempre per garantire e assicurare le pari opportunità, non
è stata presa in considerazione la costruzione delle mense scolastiche al Sud.
A fornire un servizio alla famiglia, non sono solo gli asili nido. Le mense
scolastiche permetterebbero tempo pieno a scuola, studio assistito, doposcuola didattico personalizzato, aumento dell'occupazione femminile, migliore organizzazione dei tempi lavoro famiglia.   
– 23 –
 
Per quanto riguarda le infrastrutture, il ponte sullo Stretto è stato assolutamente dimenticato. Suggerirei un nome: Penelope. Penelope tesseva e
disfaceva la tela, così come è stato per il ponte sullo Stretto. La tela tessuta
era di 3.300 metri, ma il Governo Monti ha provveduto a disfare la tela.
Adesso si potrebbe rimediare e si potrebbe nuovamente permettere questa tessitura definitiva. Quindi, il ponte sullo Stretto Penelope "s'ha da fare". (Applausi).
PRESIDENTE. È iscritto a parlare il senatore Stefano. Ne ha facoltà.
STEFANO (PD). Signor Presidente, signor Presidente del Consiglio,
Governo, colleghe e colleghi, qualcuno diceva che l'ottimo è nemico del bene
ed è ciò che continuo a ripetermi da qualche ora dopo aver letto l'ultima bozza
del PNRR.
Signor Presidente, non c'è campanilismo, né interesse di parte o
sguardo viziato in quanto mi accingo a dire. Il mio giudizio, infatti, nasce a
valle di un confronto impegnativo, irrobustito dalle considerazioni emerse
con l'audizione di oltre 300 soggetti che diversamente operano nel Paese. Ho
voluto audire fortemente tali soggetti in Commissione nelle diverse fasi che
hanno accompagnano la redazione di questo PNRR, considerato come un'opportunità, forse l'unica, per avviare un percorso di ripartenza che ci consenta
di superare antiche fragilità che la pandemia ha messo in evidenza, ma anche
nuove debolezze.
Ciò premesso, sono consapevole che sia un punto di caduta significativo leggere nero su bianco alla pagina 11 di questo documento che il 40 per
cento circa delle risorse territorializzabili del Piano sono destinate al Mezzogiorno, "scollinando" così la percentuale del 34 per cento legata alla mera
popolazione residente. Tuttavia, non credo basti perché i parametri adottati
dall'UE per assegnarci il 25 per cento della dotazione complessiva, come è
noto a tutti, erano e restano tre: popolazione residente, PIL pro capite e tasso
di occupazione.
Su questi tre parametri il Sud, con le sue storiche criticità, purtroppo
ha trainato in negativo il saldo della valutazione, facendoci assegnare questa
quota così importante. Quella del 40 per cento non è, quindi, una vittoria,
tantomeno un traguardo; è semmai l'incipit - per questo ringrazio sinceramente il ministro Carfagna - di una nuova e ritrovata consapevolezza nel dover procedere a una vera e propria inversione di rotta per rimettere il Sud in
collegamento non solo con il Nord, ma con tutto il Vecchio continente.
Presidente, questo è il motivo per cui non è una vittoria e nemmeno
un traguardo perché personalmente il problema lo riscontro nella difficoltà o,
quasi, nell'impossibilità di veder declinato quell'impegno anche nelle successive 300 pagine, a partire proprio dalla missione che territorialmente è la più
significativa, ossia quella delle infrastrutture. Ebbene, in questa missione
all'Alta velocità per il Sud viene assegnata una dotazione finanziaria pari alla
metà dei fondi destinati al Nord, con l'esclusione radicale, tra l'altro, della
dorsale adriatica da questo acceleratore della crescita. Sapevo fin dall'inizio -
e l'ho detto in tutte le salse in quest'Aula - che il concetto di cantierabilità   
– 24 –
 
stringente che l'Unione europea ci introduceva rischiava di tradursi per il
Mezzogiorno in una sorta di beffa, ma evidentemente non è bastato.
Così come non basta, signor Presidente, che l'upgrade da PNRR per
l'Alta velocità nel Mezzogiorno si traduca nei previsti 100 chilometri all'ora
per la Palermo-Catania o, ancora, nelle tre ore necessarie per percorrere i 300
chilometri che separano Napoli e Taranto. A tanto ammonta quella distanza.
Occorreranno tre ore per percorrere 300 chilometri.
Presidente, come vede, non è un fatto di campanile poiché i numeri
sono elementi oggettivi e fanno emergere in maniera evidente come la dicitura relativa all'investimento 1.2, ossia - cito testualmente - «Linee ad alta
velocità nel Nord che collegano all'Europa», sottolinei una distanza siderale
e per questo forse incolmabile rispetto al Sud. Le cifre per la prima indicano
uno stanziamento di 8,57 miliardi, mentre per il Sud di 4,64. Numeri, laddove
è stato possibile rilevarli, che non possono non destare le preoccupazioni di
un intero Mezzogiorno che guarda a questo passaggio come un'occasione storica: 550 sindaci ci hanno sottoposto un appello. (Applausi). Se, poi, a queste
cifre aggiungiamo alcune piegature - mi passi il termine - allora la preoccupazione di essere all'altezza di questa responsabilità e delle aspettative rischia
di cadere nella rassegnazione. Mi riferisco nello specifico all'investimento 1.6
a favore delle linee ferroviarie regionali, in particolare nel Mezzogiorno,
salvo poi andare a pagina 212 e leggere, a valere sulla stessa dotazione, il
finanziamento della linea canavesana, della ferrovia Torino-Ceres, della Sansepolcro-Terni: tratte che nessuno potrà mai convincermi appartengano a quel
Sud Italia che continua a patire più di altri ritardi e deficit di infrastrutture e
servizi. Allo stesso modo, nessuno potrà mai convincermi della bontà di una
scelta - anche questa politica - confermata in questo Piano, come nel precedente, che nel quadro dei porti consegna solo a Genova e Trieste la centralità
di investimenti robusti e strategici, discriminando il sistema portuale del Sud
Italia, che invece dovrebbe vederci tutti insieme nell'investimento geostrategico che la piattaforma del triangolo Napoli-Taranto-Gioia Tauro naturalmente ci consegna, e consegna al Paese, non al Mezzogiorno. (Applausi).
E allora, sia ben chiaro, Presidente - e lo voglio ripetere ancora -: le
mie non sono rivendicazioni di campanile, ma il richiamo a un dovere politico
a cui tutti ci dobbiamo sentire impegnati, se vogliamo davvero "ricucire" un
Paese piegato a metà.
Per stare a un altro esempio evidente, credo personalmente che l'alta
velocità debba essere un diritto universale, al Sud come al Nord; che raggiungere Roma da Lecce debba avere lo stesso valore, quindi la stessa accessibilità, che farlo da Firenze o da Milano. Non è più tollerabile avere due Paesi
in uno. (Applausi).
Per questo, Presidente, in questo luogo, con la responsabilità che sento
nel continuare a sostenere questo Governo in passaggi significativi, ho il dovere di chiederle senza filtri un impegno chiaro ad aprire sin da ora un set di
paracadute per il nostro Mezzogiorno. Lo ripeterò fino a rischiare di sembrare
ossessivo: il requisito della cantierabilità non può essere l'alibi per tradire un
impegno che anche l'Europa ci ha chiesto. (Applausi).
Un'altra grande preoccupazione mi assale: se l'individuazione degli
investimenti per le infrastrutture è stata fortemente condizionata dal criterio   
– 25 –
 
dell'immediata cantierabilità, per cui i primi continueranno a essere primi,
non vorrei che, in una logica perversa di premio a chi è più pronto, a chi è più
attrezzato, a chi ha più organizzazione, anche le risorse destinate alle altre
missioni e agli altri obiettivi strategici vengano assorbite - diciamo così - con
maggiore rapidità e consistenza dalle amministrazioni più grandi e più attrezzate. Qui c'è tutto un tema che investe, ad esempio, le città intermedie, che
sono un pezzo importante del Paese, che non possono restare in una sorta di
limbo, strette tra le città metropolitane e le aree interne. La prova del nove
l'avremo con il bando sugli asili nido: scade il 21 maggio senza che in esso
sia stata indicata alcuna quota riservata al Sud, dove c'è la maggiore deficienza, presentando, anzi, modalità che, a mio avviso, favoriranno chi è più
avanti, chi ha un'organizzazione amministrativa più strutturata. Ecco perché,
allora, Presidente, le chiedo alcuni impegni, e vado a concludere.
Il primo è quello di riprogrammare da subito le risorse rivenienti dalla
sostituzione del finanziamento delle opere infrastrutturali con i fondi di cui al
PNRR secondo il rispetto del vincolo territoriale originario o quantomeno con
la finalità di continuare a ridurre gli squilibri infrastrutturali tra le varie aree
del Paese. Un esempio su tutti, la Napoli-Bari e quel finanziamento della
Banca europea per gli investimenti (BEI) che deve essere conservato nella
originaria destinazione. (Applausi).
Le chiedo ancora, signor Presidente, di inserire entro i prossimi tre
mesi i progetti espunti dal Piano in ragione dei criteri di tempo e di cantierabilità, come l'estensione dell'Alta velocità lungo tutta la dorsale adriatica,
nella programmazione del Fondo per lo sviluppo e la coesione e nelle relative
linee di finanziamento, nonché di rivedere nell'immediato il contratto di programma con RFI per la parte investimenti, per portare a sistema l'Alta velocità
in tutto il Paese. Mi creda, signor Presidente del Consiglio: è un fatto di civiltà, oltre che di buon senso. Confido in lei e nel ministro Carfagna, nel quale
ripongo grande stima, ma non smetterò mai di combattere questa battaglia.
Lo devo alla mia terra e lo devo anche un po' ai miei figli. (Applausi).
PRESIDENTE. È iscritto a parlare il senatore Monti. Ne ha facoltà.
MONTI (Misto). Signor Presidente, signor Presidente del Consiglio,
se dovessi elencare i motivi per i quali apprezzo pienamente il PNRR da lei
presentato, i quattro minuti a mia disposizione non basterebbero. Parlerò allora non del corpo del Piano, ma della sua anima, le riforme, su cui ha detto
parole importanti.
Qualche giorno fa, con un piccolo gruppo di quindicenni, parlavo del
PNRR e spiegavo loro che questo è un piano che l'Europa e l'Italia stanno
facendo per loro. Uno di loro mi ha domandato: «Investimenti? Bene, capisco.
Ma le riforme che c'entrano?». Mi sono spiegato così e non so se lei, signor
Presidente, sarà d'accordo. In primo luogo, le riforme sono quelle riparazioni
al motore dell'economia e della società italiane, necessarie per trasformare i
soldi europei in crescita, in lavoro e in riduzione delle inequità e degli squilibri. In secondo luogo, se quelle riparazioni non saranno fatte, i soldi europei
non arriveranno proprio. In terzo luogo, anche senza i soldi europei, in realtà
quelle riforme andrebbero fatte, se vogliamo andare avanti come Paese.   
– 26 –
 
Le riforme in Italia devono farle gli italiani e non c'è scorciatoia: il
Governo, il Parlamento, i cittadini e le imprese. Ogni riforma però è scomoda,
costa sacrifici a qualcuno, soprattutto quelle legate alla concorrenza e costa
voti. Ci vuole una spinta. Non basta credere, se ci si crede, che il futuro sarà
migliore per tutti - più crescita e più equità - una volta fatte le riforme, ma ci
vuole una spinta. Essa può venire dall'interno, ovvero dalla lenta evoluzione
della mentalità e della cultura politica, economica e civile o può venire dall'esterno, in particolare dall'Europa e dai mercati. L'Italia, se guardiamo indietro,
di solito ha fatto riforme in connessione con l'Europa: nel 1996-1997 con un
grosso miraggio, ovvero l'ingresso nell'euro, e nel 2011-2012 con una grossa
pressione dell'Europa e dei mercati. Da qualche anno, mi riferisco comunque
a prima della pandemia, l'Europa ha tenuto un atteggiamento accomodante
nei controlli sulle finanze pubbliche dei Paesi e nella politica monetaria. In
Europa, non solo in Italia, da qualche anno le riforme sono ferme, non si sono
più fatte e sono iniziate le controriforme. Anche in quest'Aula, negli anni
scorsi, ne siamo stati testimoni. Cioè rispetto a una moderna economia sociale
di mercato si sono fatti passi indietro e oggi, anche sotto l'impatto della pandemia - ho quasi concluso, signora Presidente - ci si sta sempre di più rintanando nei concetti di Stato papà e di Europa mamma.
Signor Presidente del Consiglio, ha fatto, a mio avviso, molto bene a
fare una distinzione tra i disavanzi e i debiti. Mi permetterei però di raccomandarle, visto che in questo momento dobbiamo evitare arretramenti nella
mentalità e nella cultura e, se possibile, andare avanti... (Il microfono si disattiva automaticamente).
PRESIDENTE. Grazie, senatore Monti. Può consegnare il testo del
suo intervento, affinché venga allegato al Resoconto della seduta odierna.
È iscritta a parlare la senatrice Tiraboschi. Ne ha facoltà.
TIRABOSCHI (FIBP-UDC). Signor Presidente, signori Ministri,
onorevoli colleghi senatori, lei presidente Draghi ha appena detto che il Piano
nazionale di ripresa e resilienza è solo una parte, certamente molto importante, di una più ampia e ambiziosa strategia per l'ammodernamento del nostro Paese, che sarà completo, se noi sapremo coniugare capacità progettuale
e concretezza con l'immaginazione e la creatività. Io aggiungo che sarà completo, se sapremo anche restituire con generosità e senso di appartenenza alla
comunità italiana quanto abbiamo tolto indebitamente a chi non aveva colpa,
se non di essere nato in un periodo sfortunato.
Dovremmo in qualche modo favorire, senza una competizione forte
che non aiuta, l'ibridazione tra Nord e Sud - sono due culture nettamente differenti - tra aree urbane e aree interne, tra competenze scientifiche e competenze artistiche e letterarie, tra giovani e meno giovani e - io dico anche - tra
chi ha più meriti, perché con fatica e sacrifici è riuscito a conquistare competenze, magari non così specialistiche, e chi ha più competenze verticali e specialistiche, ma meno meriti, perché si è trovato in una condizione più favore-
vole ai nastri di partenza, appartenendo a famiglie sicuramente migliori da un
punto di vista economico e culturale.   
– 27 –
 
Insomma, signor Presidente, dobbiamo ricominciare a raccontare
qualche storia di riscatto con grande orgoglio, quell'orgoglio italiano che ha
fatto grande il nostro Paese, soprattutto se pensiamo al ventennio della grande
crescita economica, quella dagli anni Cinquanta al 1973. Dico questo perché
dobbiamo dare a molti quelle chance che non hanno più: mi riferisco a quelle
persone che, senza magari avere alcuna voglia di abbandonare la loro terra di
origine, si sono dovute trasferire dal Sud al Nord e in certi casi hanno dovuto
lasciare addirittura l'Italia e andare all'estero.
Faccio una seconda osservazione veloce sulle misure volte a eliminare
le restrizioni alla concorrenza per favorire la crescita economica e l'equità.
Tutto quello che favorisce il gioco competitivo non può che essere accolto
favorevolmente. Cosa ben diversa, però, presidente Draghi, è la declinazione
di queste misure su altri settori, quelli che io considero un po' meno strategici,
anche se sono molto importanti per il PIL del nostro Paese.
Sono strategici i porti, la logistica, l'energia, le reti digitali - questo sì
- e non bisogna assolutamente impedire misure che favoriscano la concorrenza e che quindi vadano a togliere quegli abusi di posizioni dominanti. Tuttavia, su settori come il turismo e il commercio, per esempio, che sono stati 
profondamente colpiti da questa pandemia - ma, mi lasci dire, erano settori
che non esprimevano il massimo del loro potenziale già prima della pandemia
- secondo me va assolutamente fatta una riflessione, perché le tecnologie, la
digitalizzazione e tutto quello che stiamo osservando imporranno una ristrutturazione profonda e, come lei dice, anche l'impostazione di filiere. Mi è piaciuto molto questo termine in luogo di quello di imprese, perché solo attra-
verso la creazione di filiere e quel cuscinetto che costituisce per le imprese
che sono un po' più piccole l'ecosistema di protezione, noi riusciamo ad esprimere... (Il microfono si disattiva automaticamente).
PRESIDENTE. Senatrice, se lo ritiene, può consegnare il testo completo del suo intervento.
È iscritta a parlare la senatrice Faggi. Ne ha facoltà.
FAGGI (L-SP-PSd'Az). Pochi minuti di intervento, gentile presidente
Draghi, che per me sono un onore e una possibilità più unica che rara.
La seguo da sempre perché chi, come lei, ha ricoperto ruoli istituzionali di grande importanza per meriti e fatiche personali ha una visione sicuramente più profonda e scevra dagli impoverimenti della semplice logica po-
litica.
Citerò quattro sue dichiarazioni che sembrerebbero rilasciate recentemente, tanto sono attuali rispetto al contesto che stiamo purtroppo vivendo e
che invece sono di dieci anni fa e testimoniano dolorosamente l'immobilismo
che avvolge il Paese Italia. La prima dichiarazione è in un'intervista al «The
Wall Street Journal» del 2012 nella quale dichiara che nel nostro impianto
istituzionale i livelli di rapporto debito-PIL sono eccessivi. Non ci sono alternative al consolidamento fiscale, che non dobbiamo negare avere un effetto
recessivo nel breve termine, ma in futuro, attraverso il cosiddetto canale della
fiducia, la crescita economica verrà riattivata». E ancora: Una austerity buona   
– 28 –
 
è quando si riducono le tasse, e la spesa pubblica la si concentra sulle infrastrutture e sugli altri investimenti.
La seconda riguarda una lettera della BCE al Governo italiano nel
2011: «È necessaria una complessiva, radicale e credibile strategia di riforme,
inclusa la piena liberalizzazione dei servizi pubblici locali e dei servizi professionali».
La terza dichiarazione è tra le Considerazioni finali da Governatore
della Banca d'Italia del 2011: «L'Italia è indietro nella dotazione di infrastrutture rispetto agli altri principali Paesi europei, pur con una spesa pubblica che
dagli anni Ottanta è stata maggiore in rapporto al PIL».
Anche l'ultima dichiarazione è contenuta nelle Considerazioni finali
da Governatore della Banca d'Italia: «La scarsa partecipazione femminile al
mercato del lavoro è un fattore cruciale di debolezza del sistema». E ancora:
«Il tempo di cura della casa e della famiglia a carico delle donne resta in Italia
molto maggiore che negli altri Paesi».
Signor Presidente del Consiglio, se hanno chiesto il suo autorevole
aiuto per riuscire a tenere la barra dritta - come si suol dire dalle mie parti -
di un'Italia alla deriva, mi sembra ora più che evidente. Questa Italia, signor
Presidente, è ferma da tempo e necessita di tutto e di più; e lo strumento del
PNRR può essere riconosciuto come un volano di ripresa e non solo di ulteriore indebitamento. Ma è bene ricordarci, in merito alle riforme ormai indispensabili per attivare il complesso sistema del PNRR, che il gioco della camera di compensazione delle diatribe politiche non deve assolutamente riaccendersi. Le riforme - e cito quelle che sono maggiormente attenzionate, ossia
pubblica amministrazione, fisco, giustizia, procedura semplificata per i lavori
pubblici - non devono trovarsi sui tavoli infiniti delle Commissioni, con plichi
di emendamenti prioritari, ammissibili, supersegnalati, senza relazione tecnica, testo 2, testo 3, testo 4 e via dicendo.
Non deve certo venir meno il principio di condivisione con il Parlamento, un principio di democratica rappresentatività, ma in questo frangente
di difficoltà sarebbe importante introdurre anche un approccio di metodologia
legislativa più innovativa, più semplice e snella. Fare riforme con le stesse
tempistiche a cui siamo abituati da decenni è ormai impensabile. Lo scatto di
orgoglio, di autentica e convinta ripresa, a cui gli italiani vogliono credere
fermamente, deve trovare in questo Parlamento e in questo Governo un alleato principe, un pilastro su cui poggiare con sicurezza le scelte che verranno
operate. In difetto, si fermerebbe il processo di trasformazione richiestoci da
più parti e da sempre rimandato. Un Paese come il nostro, allo stremo, non
reggerebbe più. Le sue parole all'Europa di pochi giorni fa - garantisco io -
risuonano nella mente di tutti noi: ci sta tutta la sua autorevole fermezza, ma
anche la sua preoccupazione, a cui umilmente associo la mia personale di
donna, di madre e anche di senatore del Gruppo Lega-Salvini Premier.
Vorrei citare un’altra sua frase, pronunciata al meeting di Rimini
2020: privare un giovane del futuro è una delle forme più gravi di diseguaglianza. Questa è la vera sfida che non dobbiamo perdere. Abbiamo la forza,
abbiamo gli strumenti, abbiamo il coraggio e quella straordinaria capacità di
reinventarci anche dopo essere caduti; facciamo buon uso di queste preziose
capacità e di questa occasione. Grazie per la sua attenzione. (Applausi).   
– 29 –
 
PRESIDENTE. È iscritta a parlare la senatrice Piarulli. Ne ha facoltà.
PIARULLI (M5S). Signor Presidente, illustri membri del Governo,
colleghe e colleghi, con estremo interesse ho ascoltato le comunicazioni del
presidente Draghi su un Piano - quello di cui discutiamo oggi - frutto anche
dell'impegno del precedente governo Conte, grazie al quale l'Italia è la prima
a beneficiare in valore assoluto - dobbiamo ricordarlo - dei fondi del programma Next Generation EU. Oggi, grazie a lei, dobbiamo concretizzare i
nostri progetti per rilanciare l'Italia.
Il PNRR deve essere lo strumento attraverso il quale si riducono le
disuguaglianze, la povertà e l'esclusione sociale, tutti fattori, purtroppo, che
sono endemici nella nostra società. Deve essere lo strumento che permetterà
al Paese di essere accompagnato in quel piano di riforme strutturali che aspettiamo da tempo. Più diritti ai giovani e a chi vive nei territori più svantaggiati
del Paese.
A proposito del tema Sud, la percentuale del 40 per cento di risorse
nel PNRR, che equivale a circa 83 miliardi destinati al Sud, è certamente un
primo passo. Condivido il fatto che da questa cifra sia stato escluso, come lei
ha detto, il React EU, uno strumento autonomo che assegna al Sud 8,4 miliardi, così come il Fondo sviluppo e coesione, che insieme non contribuiscono a determinare quel 40 per cento. Ma occorre fare di più.
Oggi 500 sindaci del Sud hanno richiesto perequazione. Desidero, da
donna del Sud, un Sud connesso con il resto del Paese, che attragga investimenti, che valorizzi le bellezze del nostro territorio e dei nostri mari, prevedendo impianti di depurazione delle acque reflue. Vorrei un’intensificazione
dei trasporti. Il Sud ha una serie di potenzialità: sfruttiamole e cogliamo questa opportunità, superiamo le differenze, coinvolgiamo tutti gli attori della
società e provvediamo a questo rilancio.
Confido nella sua sensibilità per quanto riguarda la particolare attenzione rivolta alle donne e all'imprenditoria femminile, garantendo maggiori
investimenti, ma anche maggiori servizi, proprio perché la donna non deve
trovarsi di fronte alla scelta lavoro o famiglia.
Per quanto riguarda la pubblica amministrazione, abbiamo sempre
sentito parlare di svecchiamento della pubblica amministrazione. Le voglio
ricordare che sono un direttore di carcere e l’ultimo concorso - lo ripeto a me
stessa - è stato espletato nel 1997. Lei ha parlato di giovani, ma vedo che nella
riforma Brunetta si parla ancora di preselezioni per titoli ed esperienza, ma
questi giovani avranno la possibilità di lavorare? Riserviamo i titoli e l'esperienza a quei concorsi in cui siano richieste determinate competenze.
Poi parliamo di giustizia e della necessità di accelerare i processi, proprio perché l'Italia diventi più competitiva anche da un punto di vista economico e possa attrarre investitori europei. Va bene l'ufficio per il processo e il
programma assunzionale e mi auguro, anche qua, di giovani. È giusto altresì
implementare la magistratura ordinaria, proprio perché senza le risorse umane
non si va da nessuna parte. Mi auguro che ci siano la digitalizzazione e l'innovazione attese, che, nella maniera più semplice, potranno essere realizzate   
– 30 –
  
dai giovani, che in questo modo riusciranno a rendere anche più semplice la
vita ai cittadini.
Ho sentito parlare con molto entusiasmo del fascicolo elettronico, già
previsto da alcune normative. Io mi auguro che possa essere esteso a tutti i
settori, alle ASL e agli ospedali, in modo che la tutela della salute di ciascun
individuo non sia soltanto qualcosa di aleatorio, ma possa diventare una questione concreta, tale per cui, in qualsiasi momento, utilizzando il fascicolo
elettronico, si possa comprendere la situazione del paziente.
Sono anche molto contenta che abbia parlato di sport... (Il microfono
si disattiva automaticamente).
PRESIDENTE. Grazie, senatrice. Può consegnare il testo del suo intervento affinché sia allegato agli atti.
È iscritta a parlare la senatrice Bonino. Ne ha facoltà.
BONINO (Misto-+Eu-Az). Signor Presidente, ringrazio il signor Presidente del Consiglio e i Ministri.
Caro collega Stefano, non voglio fare polemica con lei, né con gli altri
colleghi, però, al di là di errori formali (che io condivido), bisogna pure che
gli amministratori del Sud imparino a usare le risorse. (Applausi). Basta leggere la relazione della Corte dei conti del 2019. Utilizzare bene queste risorse
sarà un impegno gigantesco e una delle carenze del Sud sta proprio nel non
essere in grado di impiegare le risorse; lo dice la Corte dei conti, non lo dico
io per sfizio polemico, che peraltro non ho.
Signor Presidente, dopo tanto parlare e tanto elogiare il potenziale del
contributo femminile, mi sarei aspettata qualcosa in più. Mi auguro tre cose:
in primo luogo, che la questione femminile sia parte integrante del Programma garanzia giovani, perché esistono anche "le" giovani, con il mutuo,
la casa e tutto il resto; in secondo luogo, che le donne siano presenti anche
nelle questioni che riguardano il Piano Sud 2030, dove la situazione è anche
più drammatica da questo punto di vista; infine, che magari si possa intervenire ancora con il programma complementare.
Signor Presidente, c'è chi pretenderebbe soldi senza riforme e chi, invece, come me, pensa che le riforme sarebbero necessarie anche senza soldi,
anche se non ci fossero, e da tanto, tanto tempo.
Infine, lei, signor Presidente del Consiglio, ha molto parlato di giustizia, sanità, attenzione ai disabili e sono molto contenta che la signora ministro
Cartabia sia oggi qui con lei. Conoscete questo signore? (La senatrice Bonino
mostra un'immagine). Oggi si è svolto ad Arezzo un processo che ha del grottesco.
PRESIDENTE. Mi scusi, senatrice, ma ha terminato il tempo.
BONINO (Misto-+Eu-Az). Manca ancora un minuto. Walter De Benedetto è affetto da artrite reumatoide; l'unica cosa che gli dà sollievo sono i
cannabinoidi, che sono legali nel nostro Paese. Lui ha una ricetta, ma se ne
può fare carta straccia, perché i cannabinoidi non ci sono. Noi ne produciamo   
– 31 –
 
troppo pochi e li importiamo dall'Olanda con il contagocce, quindi sottoponiamo "i Walter" del nostro Paese a una tortura inutile e inumana. Oggi è stato
prosciolto, ma il suo amico che lo aiutava a coltivare è stato invece incolpato.
Capisce la mobilitazione della polizia, giudici, avvocati, tutto l'ambaradan
possibile e immaginabile per un processo grottesco. Poveraccio, non riesce
neanche a muoversi e, per non urlare per il dolore, gli servono i cannabinoidi,
che non ho trovato neanche io. (Il microfono si disattiva automaticamente).
PRESIDENTE. Mi dispiace molto, ma il tempo a sua disposizione è
finito davvero.
È iscritta a parlare la senatrice Caligiuri. Ne ha facoltà.
CALIGIURI (FIBP-UDC). Signor Presidente, presidente del Consi-
glio Draghi, Ministri, colleghi, il tema di cui oggi discutiamo ha una rilevanza
talmente tanto grande da rendere superfluo il sottolinearla; d'altra parte, però,
probabilmente non sarà mai abbastanza, alla luce dello sforzo che nei prossimi anni si chiederà agli italiani per ripagare il debito.
Il Presidente del Consiglio ha ragione quando dice che questo Piano
contiene le vite degli italiani, le nostre ma soprattutto quelle dei giovani, delle
donne, dei cittadini che verranno; vi sono dentro i sentimenti della nostra comunità nazionale, che nessun numero o tabella potranno mai rappresentare.
Purtroppo il nostro Paese era in sofferenza già da prima dell'epidemia, come
emerge dai dati citati anche dal Presidente del Consiglio. Ora è il momento di
riconoscere le potenzialità, di cogliere le opportunità legate alle evoluzioni
nei diversi settori, soprattutto riguardo al mondo del digitale. Il Presidente del
Consiglio ha affermato che la tecnologia è un modo per garantire a tutti eque
opportunità ed è fondamentale adottarla sfruttandola al meglio ad ogni livello.
La gestione e la elaborazione dei big data - solo per fare un esempio - sono
uno degli strumenti necessari per affrontare qualsiasi evento e la pandemia,
purtroppo, ce lo ha insegnato.
Mi ha fatto piacere leggere di Sud Italia tra le pagine del Piano. Il 40
per cento delle risorse è destinata alla riqualificazione e ripartenza delle Regioni del Sud. Il pilastro dell'inclusione sociale deve essere una vera e propria
missione, dove impiegare tutte le nostre energie, volontà e visione politica.
Ripartiamo, signor Presidente del Consiglio, ma con ben chiaro un concetto
fondamentale: se vince il Sud, vince l'Italia intera. È un limite continuare a
pensare alle Regioni del Mezzogiorno come a un problema da gestire. Il Sud
è agricoltura, patrimonio storico-culturale, turismo, sostenibilità ambientale.
Il Sud è negli occhi che trasmettono tenacia e nelle spalle larghe e forti delle
tante donne e dei tanti uomini che non si arrendono. Il Sud, signor Presidente
del Consiglio, è una risorsa da valorizzare e promuovere al meglio delle nostre capacità ed è questo il paradigma che dovremmo adottare. Dobbiamo invertire il trend per cui bisogna lasciare le Regioni del Mezzogiorno per trovare opportunità lavorative.
Il momento per cambiare paradigma d'azione è ora. Bisogna cercare
di trattenere i giovani creando sviluppo. Occorre quindi investire in infrastrutture, collegamenti per persone e scambi di merci. A tal riguardo sono opere   
– 32 –
 
strategiche il completamento dell'autostrada A2 e l'estensione dell'Alta velocità Salerno-Reggio Calabria - già citata dai miei colleghi - i cui primi lotti
sono inclusi nel PNRR. I cittadini si aspettano l'Alta velocità su tutta la linea
Salerno-Reggio Calabria. Auspico quindi un'accelerazione sull'intera progettualità, perché è provato da numeri che dove passa l'Alta velocità si assiste a
una fisiologica crescita del PIL. Signor Presidente del Consiglio, è il momento di unire l'Italia. Garantendo una velocizzazione dei trasporti, si renderebbe più semplice potenziare i comparti strategici, tra cui l'agricoltura. Dobbiamo mettere in campo azioni concrete, comprendere che la ripresa e la resilienza sono legate al denaro europeo.
Al fine di concretizzare la ripartenza è fondamentale difendere e tutelare i nostri comparti strategici. Penso al made in Italy, seriamente minacciato
da sistemi come il nutri-score. Il PNRR è solo una delle tante opportunità che
arriveranno nel prossimo futuro. Attenzione però: non abbiamo tempo, e ricordiamo che oggi, con le procedure vigenti, le opere infrastrutturali con un
costo superiore a 100 milioni hanno un tempo di realizzazione di circa sedici
anni; così facendo riusciremo a spendere solo il 48 per cento delle risorse del
PNRR.
Alla luce di ciò le chiedo un percorso di sburocratizzazione, un vero e
proprio snellimento. (Applausi).
PRESIDENTE. È iscritto a parlare il senatore Quarto. Ne ha facoltà.
QUARTO (M5S). Signor Presidente, onorevoli colleghi e Governo, il
Piano di ripresa e resilienza, pensato per guarire le profonde ferite inferte
dallo tsunami pandemico, è un programma integrato di interventi per migliorare il quadro socio-economico attuale, investendo in riforme strutturali e in
un chiaro e puntuale progetto per il futuro. Ora occorrerà dargli un cuore vibrante, iniettare linfa vitale nei nodi nevralgici: salute, ambiente, cultura, solidarietà, sicurezza del territorio, giovani, donne e Sud. Ora dobbiamo attuarlo, valorizzando tutte le competenze scientifiche, tecniche e professionali
del nostro Paese.
È anche il momento epocale di ripensare con coraggio allo sviluppo
economico, transitando da obsoleti modelli dominati da un distorto concetto
di PIL ad un futuro ecosostenibile. Bob Kennedy oltre mezzo secolo fa disse
che «il PIL misura tutto, eccetto ciò che rende la vita veramente degna di
essere vissuta». Penso sia giunto il momento di attuare un cambio di paradigma socio-economico e avviarci sulla strada del progresso autentico, garantendo ad ogni singolo italiano che gli investimenti per la ripresa e la resilienza,
che ci accingiamo a realizzare, tenderanno alla qualità della vita, all'equità
sociale intergenerazionale e all'ecosostenibilità. Penso alla necessità di ridare
speranza ai giovani, ulteriormente ridotta con la pandemia; agevolare il lavoro
femminile, falcidiato dalla crisi pandemica; garantire il diritto di tutti - sono
compresi anche i nostri fratelli non ancora esistenti - a fruire di un ambiente
bello e vivibile.
Nel Piano in esame, per ciò che concerne la tutela del territorio, sottolineo il recepimento delle osservazioni fatte dal Senato al precedente sia sulla   
– 33 –
 
necessità di creare un'efficiente governance per la transizione ecologica, sia
sul sistema della conoscenza e tutela ambientale.
Molto pregevoli i nuovi investimenti previsti per il monitoraggio e la
previsione degli effetti del cambiamento climatico, la rinaturalizzazione di
aree del Po, la bonifica dei siti inquinati orfani, il ripristino e la tutela dei
fondali e degli habitat marini, la digitalizzazione dei parchi naturali.
Devo però constatare che il parere del Senato sulla necessità di au-
mentare i finanziamenti per la prevenzione dei rischi naturali è stato disatteso;
anzi, per il contrasto al dissesto idrogeologico c'è una decurtazione: saranno
investiti solo 2,5 miliardi, l'equivalente dei danni attesi in un solo anno. Così
facendo accumuleremo debito ambientale e tragedie. (Applausi). Ridurre, mitigare e prevenire gli elevati rischi naturali di un Paese geologicamente fragile
non è un inutile fardello; 22 milioni di italiani vivono in aree ad elevato rischio sismico e 8 milioni sono esposti al rischio idrogeologico. Le ultime tre
ricostruzioni post-sisma sono costate 40 miliardi, l'equivalente dell'adeguamento sismico di tutti gli edifici pubblici italiani. La ricostruzione costa dieci
volte di più della prevenzione, oltre alle calamità sociali. Il dissesto idrogeologico causa in media danni per 2 miliardi e mezzo l'anno; prevenirlo costa
cinque volte di meno ed evita catastrofi.
Auspico che in un futuro molto prossimo si possa sciogliere il nodo
gordiano della sicurezza del territorio, fondamento per la tranquillità di un
popolo e per lo sviluppo ecosostenibile e duraturo della Nazione.
Penso, in conclusione, che oramai occorra superare perfino il concetto
di salvaguardia, tutela e custodia dell'ambiente. Dobbiamo volare verso il futuro, bonificando, rinaturalizzando e migliorando l'ambiente e il paesaggio.
Con il Piano nazionale di ripresa e resilienza dobbiamo spalancare le porte al
futuro, rendendo la vita veramente degna di essere vissuta. (Applausi).
PRESIDENTE. È iscritta a parlare la senatrice Lezzi. Ne ha facoltà.
LEZZI (Misto). Signor Presidente, la parte più interessante del Piano
in esame è proprio nella premessa, che sembra scritta da qualcun altro, perché
si parte dicendo che la pandemia ha colto il nostro Paese in una fase di fragilità economica e sociale, con un calo degli investimenti che ormai durava da
decenni, come se le letterine arrivate da Bruxelles non fossero state firmate
dal presidente Draghi e scritte dall'attuale ministro Franco; come se la cura
Monti non ci fosse stata prescritta, perché non è stata voluta. È per questo che
il nostro Paese è arrivato in una fase di così grave fragilità ad affrontare la
pandemia. Ma l'anima di questo Piano dovrebbe essere proprio la riforma fiscale, che è quella chiave. Voi scrivete che è quella su cui poggia il rilancio
del nostro Paese, ma vi sono dedicate soltanto alcune righe nel testo, perché
di fatto non potete fare nulla e lo stesso presidente Draghi lo ha detto alla
Camera: ci vorrebbe una forte volontà politica. Eppure, avrei voluto sapere se
il disegno di legge delega partirà dalle intenzioni dell'espertissimo Brunetta o
del competente Garavaglia, che avevano coperture per 270 miliardi per la flat
tax o con la massimizzazione della progressività richiesta da lei. Sarebbe interessante che il Parlamento sapesse dove volete andare a tagliare, se le imposte dirette o indirette, o davvero pensate di farci credere che volete fare il   
– 34 –
 
contrasto all'evasione fiscale con Berlusconi, con un condannato per frode
fiscale? Farebbe ridere, se non ci fosse da piangere.
Un'altra questione che voglio affrontare è quella del Sud, perché lei
gongolante ha detto che avete destinato il 40 per cento delle risorse al Sud.
Ebbene, sono poche e il Governo dei migliori avrebbe dovuto osservare i criteri dell'Unione europea, che dicono ben altro, ossia che, se fossero stati osservati quei criteri soltanto per il Nord, il nostro Paese avrebbe preso il 70 per
cento in meno. È chiaro che la clausola del 34 per cento è ormai vecchia e
obsoleta, è un criterio che non tiene più conto delle condizioni di vero e proprio degrado che sussistono al Sud. Basta che percorriate la Jonica e ancora
ci volete rifilare la Napoli-Bari, che era già interamente finanziata, tra fondi
nazionali e fondi europei. Vorrei capire se state sostituendo i fondi ancora una
volta per il Sud, perché di questo si sta parlando. Avete già iniziato con l'agricoltura, scippando una parte di quote dei fondi europei.
Vorrei anche parlarvi dell'audacia che dovrebbe avere questo Governo, perché la grande opportunità dei fondi europei potrebbe risolvere la
grande questione dell'ex Ilva. Abbiamo il grande Ministero della transizione
ecologica, ma abbiamo un Ministro della sanità che non si occupa della salute
di quel territorio; abbiamo un Ministro che già parla di compromessi. Voglio
sapere quanti morti sono il rischio ragionato per mantenere ancora l'acciaieria; quanti malati oncologici pediatrici ancora sono il rischio ragionato per
Taranto, che si trova a muoversi ancora in una bolla con l'impunità penale.
Queste sono le risposte che al Paese dovreste finalmente dare e non le
lezioncine con l'excursus storico, che va dal 1950 al 1973, dimenticando che
dopo sono arrivati i Berlusconi, i Craxi, i D'Alema e i Prodi e nella classe
dirigente, caro presidente Draghi, di quegli anni in cui si sono diminuiti gli
investimenti, c'era proprio lei. (Applausi).
PRESIDENTE. È iscritto a parlare il senatore Dal Mas. Ne ha facoltà.
DAL MAS (FIBP-UDC). Signor Presidente, vedo che in buona so-
stanza questo Paese rimane sempre lo stesso, non fa quel passo in avanti che
dovrebbe fare ed è ancora fermo alla retorica giustizialista, della quale qualcuno non riesce a liberarsi. È questa la ragione per la quale negli ultimi giorni
il Governo ha dovuto lavorare in modo non banale e rassicurare l'Europa sulle
cosiddette riforme orizzontali o di contesto, di cui la giustizia è un punto centrale. Non a caso, siamo stati fermi tutti questi anni perché sulla giustizia non
abbiamo potuto fare quelle riforme.
Dico questo perché la questione giustizia è diventata centrale in
quanto siamo un Paese che spende più di tutti gli altri per il mantenimento
dell'accusa e dove - secondo la relazione del Presidente della Corte di cassazione - il 50 per cento dei processi che arriva a dibattimento si risolve in proscioglimenti (addirittura il 70 per cento nel caso di decreto penale). Ci sono
pertanto delle anomalie evidenti. È qui presente il Ministro della giustizia,
che tra l'altro ringrazio anche per il bellissimo discorso che ha fatto domenica
nella sua intervista alla stampa, citando il particolare momento che stiamo
vivendo. Se non ora, quando faremo le riforme?   
– 35 –
 
Con quanto detto prima volevo significare che questo Paese deve rimediare all'eccessiva lungaggine dei processi (otto anni per il processo civile
e quattro anni per quello penale). Inoltre, la Commissione europea non ci ha
chiesto ciò che invece avrebbe dovuto chiederci, ossia una Commissione d'inchiesta sull'uso politico della giustizia in questo Paese. (Applausi). Noi
avremmo accettato di buon grado una tale proposta che l'Europa a buon diritto
avrebbe potuto imporci.
Passo ora a un'altra questione prettamente locale, provenendo io dal
Friuli- Venezia Giulia, una Regione a Statuto speciale del Nord-Est dell'Italia.
Ho visto che il porto di Trieste è inserito nella centralità dello sviluppo della
portualità (mi riferisco a Trieste e Genova e al rapporto tra Nord e Sud del
Paese). C'è però un problema fondamentale. Se Cristo si è fermato a Eboli,
nel caso dell'Alta velocità ferroviaria si è invece fermato a Bologna, perché
da lì non va più avanti. (Applausi). Caro Presidente del Consiglio, mettiamoci
in testa che questo è un problema centrale. Dobbiamo avvicinare quei territori. Mi rivolgo anche agli amici del Veneto, cui dico che l'autonomia speciale
differenziata che giustamente stanno chiedendo può svolgersi non in contraddizione, ma in cooperazione con una Regione vicina e contermine come il
Friuli-Venezia Giulia, che vivrà non solo di porto, ma anche della capacità di
essere connessa con il resto d'Europa. I Paesi di Visegrád si stanno unificando
nell'Alta velocità, mentre noi resteremo fuori. Attenti a questo... (Il Microfono
si disattiva automaticamente). (Applausi).
PRESIDENTE. È iscritto a parlare il senatore Pellegrini Marco. Ne ha
facoltà.
PELLEGRINI Marco (M5S). Signora Presidente, senatrici e senatori,
signor Presidente del Consiglio, oggi è un giorno importantissimo per l'Italia
perché discutiamo del Piano nazionale di ripresa e resilienza. Si tratta di uno
strumento che potrà consentire al nostro Paese di uscire dalle secche di una
crisi economica senza precedenti conseguente alla pandemia e potrà consentirci di ovviare a storture e lacune del nostro sistema che ci trasciniamo dietro
da decenni.
Si tratta di un giorno importante e ci sarebbe molto piaciuto che a illustrare il PNRR fosse stato Giuseppe Conte, perché la nascita del Piano nazionale è ascrivibile a lui e alla maggioranza che lo ha sostenuto per tutto il
2020 e in cui ebbe un ruolo decisivo il MoVimento 5 Stelle.
Tutto nacque dalla lettera scritta da Conte il 25 marzo 2020, capace di
riunire attorno a sé e all'Italia i Governi di altri 8 Paesi e di produrre uno
sconvolgimento nelle politiche europee di austerity, che lei ben conosce, presidente Draghi. Nel marzo 2020 l'Europa pensava ancora di poter contrastare
le drammatiche conseguenze della pandemia utilizzando MES o BEI. Colleghi, mi viene davvero da sorridere per non piangere ripensando a chi, in quest'Aula, spacciava per salvifico uno strumento miope e di fatto condannato
come inefficace dalla storia delle recenti crisi finanziarie. (Applausi).
In quella lettera Conte e gli altri otto leader europei chiedevano più
risorse finanziate da debito comune europeo. Da quel 25 marzo, si è innescato   
– 36 –
 
in Europa un dibattito che, a fine luglio 2020, ha finalmente portato alla nascita del recovery fund da 750 miliardi. Il Piano nazionale, quindi, è un risultato conseguito dal Governo Conte 2, confermato dall'attuale Esecutivo al 100
per cento nelle sue missioni e nella sua struttura. Altro che discontinuità; tra
l'altro, non avrebbe potuto essere diversamente.
Il Piano e lo sforzo compiuto dal Governo Conte 2 per farlo digerire
ai Paesi cosiddetti frugali andranno anche apprezzati per la loro eredità politica, culturale ed economica, perché non c'è dubbio che, ancora oggi, il cammino per il cambiamento dell'Unione europea sia tutt'altro che compiuto. È,
però, parimenti indiscutibile che qualcosa di epocale e di irreversibile sia avvenuto: l'emissione di titoli di debito comune, la sospensione del Patto di stabilità, gli stimoli monetari espansivi della BCE sono una vera e propria rivoluzione.
Intorno a questi cambiamenti si sta sviluppando in Europa un dibattito
che, giustamente, chiede di ampliare la carica di cambiamento che la pandemia si è portata dietro. Secondo me, se economisti come Blanchard e Pisani-
Ferry proprio in questi giorni tornano a chiedere lo smantellamento di parametri anacronistici e senza alcuna base scientifica, come il 3 per cento del
rapporto deficit-PIL o il 60 per cento del rapporto debito-Pil, se tutto questo
sta avvenendo, vuol dire che noi del MoVimento 5 Stelle abbiamo reso fertile
il terreno del cambiamento e i suoi frutti germoglieranno e cresceranno sempre di più, perché queste idee cammineranno sulle nostre gambe. (Applausi).
Ci sarebbe molto piaciuto discutere e analizzare il Piano nazionale in
tempi più congrui, pur rendendoci conto della vastità e della complessità
dell'operazione. Per questo motivo, abbiamo chiesto e pretenderemo di essere
costantemente informati dello stato di avanzamento dei progetti e del conseguimento degli obiettivi.
La responsabilità di questi tempi ristretti è ascrivibile alle spregiudicate operazioni politiche messe in essere dal mandatario Matteo Renzi e dalla
crisi governativa da lui innescata. Diceva di voler a tutti i costi il MES e ora
non serve più; diceva di voler più tempo per esaminare e scrivere il Piano
nazionale e, invece, ha ottenuto il risultato contrario: davvero complimenti!
Io aggiungo che in questo Piano nazionale di ripresa e resilienza, il 40
per cento delle risorse territorializzabili è assegnato al Sud e questo è soltanto
il primo passo di un cambio di paradigma davvero necessario. Quindi, noi ci
auguriamo che questo 40 per cento quanto prima possa aumentare proprio per
colmare quel gap che esiste tra Nord e Sud. Se riparte il Sud, riparte tutta
l'Italia. (Applausi).
PRESIDENTE. È iscritta a parlare la senatrice La Mura. Ne ha facoltà.
LA MURA (Misto). Signor Presidente, lei ha detto che la missione 2,
rivoluzione verde e transizione ecologica, è particolarmente importante, perché l'Italia è maggiormente esposta ai rischi climatici rispetto ad altri Paesi.
Ha ragione, perché l'Italia è una penisola con 8500 chilometri di coste estremamente fragili e ha la più alta biodiversità europea, purtroppo compromessa,
oltre ad un avanzato dissesto idrogeologico a causa di un ambiente naturale
altamente antropizzato.   
– 37 –
 
La risoluzione approvata dal Senato sulla precedente versione del
Piano conteneva una serie di proposte a favore della biodiversità terrestre e
marina, con un impegno stimato di circa 4 miliardi di euro, ovvero meno del
2 per cento del budget del recovery. Eppure, il Governo ha disatteso gli impegni assunti. Ce lo ricorda oggi anche la Lipu, che ha avviato un'interlocuzione con la Commissione europea per la parziale revisione del Piano, affinché si inserisca ciò che ha chiesto il Parlamento.
La nostra è una transizione non ecologica, ma piuttosto energetica o,
meglio, il rafforzamento di uno status di lobby che fanno fatica a cambiare
paradigma, come ci ha ricordato oggi ENI in audizione. Inoltre, il Piano finanzia la produzione di energia bruciando rifiuti agricoli e scarti alimentari,
che sono risorse. Non si parla di agroecologia per la conservazione dei servizi
ecosistemici del suolo agricolo o di sostenibilità della zootecnia. Al contrario,
si sostiene lo sviluppo del biometano ottenuto da recupero energetico dei residui organici con un importo di 2 miliardi di euro: un debito che sarà spalmato sulle prossime generazioni insieme all'aumento della temperatura. Si finanzia la realizzazione di imponenti opere infrastrutturali, di comunicazione
e trasporti, di energia, anche rinnovabile (sia in mare che a terra), senza una
pianificazione, ma con un decreto semplificazione che depotenzierà la valutazione di impatto ambientale (VIA). Noi vogliamo il progresso, ma non vogliamo più investire il futuro dei nostri figli su un uso indiscriminato del territorio e su fonti energetiche che utilizzano ancora la combustione.
Nell'ultima versione del recovery c'è un'importante novità e di questa
sono contenta. Il mare ha ora un suo spazio nel Piano con un investimento di
400 milioni di euro a favore della biodiversità marina, del ripristino degli ecosistemi degradati e della loro tutela su larga scala, preordinato - si spera - alla
creazione anche di aree marine protette. Serve invertire la tendenza al degrado
degli ecosistemi, potenziandone la resilienza ai cambiamenti climatici e favorendone il mantenimento e la sostenibilità di attività fondamentali non solo
per le aree costiere, ma anche per le altre filiere produttive marine.
Sono contenta che si intenda, inoltre, potenziare il sistema della ricerca italiana sul mare, la dotazione di navi oceanografiche gestite dallo Stato
attraverso un'Agenzia nazionale, ma in generale questo Piano disattende... (Il
microfono si disattiva automaticamente). (Applausi).
PRESIDENTE. È iscritta a parlare la senatrice Giammanco. Ne ha facoltà.
GIAMMANCO (FIBP-UDC). Signor Presidente, presidente Draghi,
membri del Governo, colleghi, fino a qualche mese fa ho temuto che l'opportunità rappresentata dal recovery andasse sprecata perché gestita con una visione di Paese che non condividevo, incentrata sull'assistenzialismo e sullo
statalismo, che molti danni avrebbero potuto recare alla nostra economia.
Oggi sono decisamente più ottimista. Presidente Draghi, ho apprezzato la sua capacità di imporsi in Europa e la volontà di rendere il Paese più
competitivo proiettandolo verso il futuro. All'interno di questo testo ci sono
anche le proposte di Forza Italia, su cui ci siamo confrontati negli ultimi mesi
di lavoro parlamentare. Abbiamo sempre creduto nella necessità di avviare   
– 38 –
 
una grande stagione di riforme per far ripartire il Paese. Semplificare le procedure per la realizzazione delle infrastrutture, svecchiare la pubblica amministrazione, dotarsi di un sistema della giustizia più veloce e giusto, riformare
il fisco alleggerendo il carico su famiglie, lavoratori e imprese saranno il presupposto essenziale per godere a pieno dell'opportunità che ci offre l'Europa.
Tanti sono gli obiettivi del Piano, ma ve ne è uno che mi sta particolarmente a cuore, ovvero il rilancio del Sud. Gli investimenti messi in campo
dovranno servire ad affermare un principio semplice, ma sacrosanto: ogni cittadino italiano deve avere le medesime possibilità, poter rivendicare gli stessi
diritti e usufruire degli stessi servizi da Pantelleria a Bolzano.
Complessivamente il Sud potrà contare su una mole di risorse senza
precedenti. Presidente, come ha detto anche lei, si porterà avanti un lavoro
corale. Per cui, il confronto con le amministrazioni locali dovrà essere costante. Nel Meridione c'è davvero tanto da fare. Chi conosce a fondo le problematiche del territorio è fonte preziosa di suggerimenti. Ascoltare in modo
attento le singole realtà potrà fare davvero la differenza.
Sarà importante impegnarsi, inoltre, affinché le risorse del Fondo per
lo sviluppo e la coesione possano finalmente trovare utilizzo tempestivo ed
efficace. Solo in questo modo, infatti, la generica autorizzazione di spesa di
somme ingenti a valere su questo fondo uscirà dalle secche dell'immobilismo
e le risorse saranno immesse per davvero nell'economia. Fino ad allora questo
Fondo sarà virtuale e non reale. Per il Sud possiamo - per esempio - da subito
recuperare tanti progetti validi che sono stati accantonati e avere più coraggio
e ambizione.
Abbiamo anche chiesto a gran voce che nel Piano rientrasse il ponte
sullo Stretto. (Applausi). C'è stato detto che non era possibile inserirlo tra le
opere realizzabili entro il 2026. Ne abbiamo preso atto, ma siamo convinti del
contrario, anche perché il progetto è pronto da tempo e potrebbe partire immediatamente. Per questo temiamo che, in realtà, manchi la volontà di portarlo avanti. Lo consideriamo un errore perché abbiamo competenze, capacità
e risorse per farlo. Pertanto, confidiamo che il progetto possa essere realizzato
con il Fondo per lo sviluppo e la coesione. Il ponte sullo Stretto è un'opera
strategica per l'Italia e per l'Europa, oltre al fatto che darebbe una risposta alla
crisi di una Regione che rappresenta il Sud nel Sud. Presidente, mi riferisco
alla Sicilia, dove chiediamo possa arrivare la vera Alta velocità, come dice
lei.
Infine, lei sa bene che la prima tranche di aiuti dall'Europa non arri-
verà prima dell'estate; nel frattempo, serve agire subito per salvare tanti lavoratori onesti che, con il loro sacrificio, hanno contribuito a limitare la diffusione dei contagi.
Il virus non si propagherà più velocemente se i ristoranti chiuderanno
un'ora più tardi; non sarà quell'ora a cambiare le cose. La nostra economia va
sostenuta da... (Il microfono si disattiva automaticamente). (Applausi).
PRESIDENTE. È iscritto a parlare il senatore De Bonis. Ne ha facoltà.
DE BONIS (Misto). Signora Presidente, signor Presidente del Consiglio, Ministri, colleghe e colleghi, ho votato convintamente la fiducia a questo   
– 39 –
 
Governo e lei, signor Presidente, finora non ha tradito le aspettative, anche
nella politica estera.
Oggi si gioca una partita vitale attorno alla suddivisione delle risorse
del PNRR.
È verissimo che non si tratta di una questione di campanile, come ha
detto lei: se si riprende il Sud, cresce tutto il Paese; è molto vero. Ma l'Europa
ha stabilito alcuni criteri di riparto tra le varie Nazioni (PIL pro capite, popolazione e disoccupazione). Il Mezzogiorno, in base a quei criteri, ha fatto elevare notevolmente la quota dei fondi europei destinati all'Italia. Eppure, come
lamentano le comunità che rappresentiamo, i criteri di ripartizione delle risorse adottati dall'Unione europea non corrispondono a quelli recepiti dall'Italia. In tal modo, il nostro Paese rischia di non colmare quel divario infrastrutturale e socio-economico che va avanti da troppo tempo. Anche nel Dopoguerra quasi tutti gli aiuti del Piano Marshall finirono nel triangolo industriale del Piemonte, della Lombardia e della Liguria, congelando ogni possibilità di sviluppo del Mezzogiorno, come evidenziato anche dall'illustre meridionalista Pasquale Saraceno.
Ciò che è accaduto con il Piano Marshall rischia di accadere di nuovo
oggi con il PNRR. Dopo decenni di interventi, il ritardo nel Mezzogiorno rispetto al Centro-Nord, in termini di PIL pro capite, è oggi maggiore rispetto
agli anni Settanta. Le diseguaglianze e l'incidenza della povertà sono ampie,
la dotazione infrastrutturale e la qualità dei servizi necessari pubblici sono
insoddisfacenti. Basterebbe solo pensare alle ferrovie dello Stato e alla quantificazione economica dei costi netti del sistema per lo Stato e, per converso,
alla condizione dei trasporti nazionali e locali del Sud. A Matera, città dalla
quale provengo, capitale europea della cultura, i treni viaggiano ancora a scartamento ridotto; non c'è la ferrovia dello Stato, ma in compenso abbiamo la
stazione.
Le risorse del recovery plan sono dunque l'ultima occasione per il
Mezzogiorno, per vedere rimossi quei blocchi che il Paese si porta dietro da
oltre un secolo e mezzo. Non è un caso che una rete di sindaci - riuniti nella
sigla recovery Sud - ritiene che il Piano non sia rispettoso delle indicazioni
comunitarie. Sulla base di questi criteri, la cifra che dovrebbe spettare al Mezzogiorno non è del 40 per cento, ma si aggira tra il 66 e il 68 per cento. Che
non si tratti di calcoli avventati lo rileva anche la dichiarazione che ha fatto il
ministro Carfagna.
La verità è che i vincoli territoriali suggeriti dalle commissioni, soprattutto sull'effetto di interdipendenza economica, non sono stati rispettati.
È noto, infatti, che, per ogni 100 euro investiti al Sud, oltre 40 rimbalzano in
termini di forniture nel resto del Paese: se dei 209 miliardi fossero destinati
al Sud oltre 145 e 63 al Nord, attraverso l'effetto di interdipendenza economica, nel Mezzogiorno resterebbero 89 miliardi: il 42 sarebbe una percentuale... (Il microfono si disattiva automaticamente).
PRESIDENTE. La Presidenza la autorizza a consegnare la restante
parte del suo intervento.
È iscritto a parlare il senatore Pillon. Ne ha facoltà.   
– 40 –
 
PILLON (L-SP-PSd'Az). Signor Presidente del Consiglio, desideravo
da tempo poter interloquire con lei, e l'occasione odierna è quanto mai propizia.
L'Italia sta decidendo importanti investimenti per il suo futuro, ma
d'altra parte è legittimo porsi le seguenti domande: per chi stiamo facendo
tutto questo? Chi beneficerà di queste opere e di queste riforme? Per chi ci
stiamo indebitando?
È notizia di questi giorni che, nel saldo tra nati e morti, abbiamo perso
circa 400.000 abitanti: una città grande come Firenze. Come che sia, la tragica
realtà dell'inverno demografico rischia di cancellare irreversibilmente il futuro del nostro Paese. A chi lasceremo tutto questo? A Paesi vicini, come ad
esempio la Turchia, che vanta tassi di natalità più che doppi dei nostri? Parafrasando la famosa frase attribuita a Massimo D'Azeglio, dopo aver rifatto
l'Italia, rischiamo di non avere più italiani a cui lasciarla.
Signor Presidente, mi perdoni se dico un'apparente banalità, ma la vita
umana, a cui tutti teniamo e che è necessario appoggiare e sostenere per far
ripartire la natalità, per crescere e svilupparsi nelle migliori condizioni ha necessità della famiglia. Ecco che, per aggredire seriamente il declino demografico e con esso il declino economico e sociale dell'Italia, è quanto mai neces-
sario tornare a investire sulla famiglia. Ho usato il termine "investire" e non
"spendere", perché ogni euro investito nella famiglia rende infinitamente, sia
sul piano economico che su quello della crescita umana e sociale del Paese.
L'assegno unico è un primo passo, ma non basta. Investiamo per la famiglia
solo lo 0,9 per cento del PIL, mentre l'esperienza di Paesi vicini a noi ci dimostra che, per invertire il trend, è necessario investire almeno il 5 per cento
del PIL. È necessario mettere coraggiosamente mano a riforme strutturali che
garantiscano un humus in cui gli oltre 20 milioni di famiglie italiane e i quasi
10 milioni di giovani possano prosperare.
Le politiche familiari - come insegna il professor Pierpaolo Donati -
devono essere soprattutto specifiche, distinte dalle pur utili politiche sociali e
dalla lotta alla povertà, e mirate a promuovere il nucleo familiare e non i suoi
singoli componenti. In questo senso, vanno bene le politiche di investimento,
di cui alla missione 6 del PNRR, che testé ci ha illustrato, sia con riguardo
alla maternità, sia con riguardo alla conciliazione dei tempi casa-lavoro, facendo attenzione tuttavia a non dimenticare che è necessario promuovere anche la paternità e garantire ai bambini una relazione equilibrata e corretta sia
con la mamma, sia col papà. Signor Presidente, vanno bene gli asili nido, ma
anche consentire più tempo con mamma e papà è assolutamente indispensabile.
Signor Presidente del Consiglio, vanno bene anche gli investimenti
sulla casa familiare, che lei quest'oggi ha annunciato e siamo molto contenti
di questo, perché così molte giovani coppie potranno coronare il loro sogno,
radicandosi sul territorio e frenando la tentazione al nomadismo. C'è però un
altro aspetto che sottoponiamo alla sua attenzione: l'equità fiscale. Parlo non
di privilegi, signor Presidente, ma di semplice equità, perché è assurdo e contrario all'articolo 53 della Costituzione pagare tasse su redditi e spese destinate all'adempimento del dovere, costituzionalmente imposto ai genitori, di
mantenere, istruire ed educare la prole. È auspicabile che si metta mano ad   
– 41 –
 
un'ulteriore incentivazione per tutte quelle piccole e medie imprese familiari
che, col lavoro di mamma, papà, nonni e figli, fanno grande ogni giorno il
nostro Paese.
Ci sono molte altre politiche familiari, signor Presidente, che vorremmo raccontarle e speriamo di poterlo fare presto, con un po' più di calma.
Tuttavia, il problema della natalità non è solo una questione economica. Non
è un mistero che la famiglia naturale, così come riconosciuta dalla Costituzione, sia sotto pesante attacco ideologico e sono poste all'esame anche di
questa Assemblea leggi divisive e ideologiche, che vengono spinte ossessivamente in un momento in cui il Parlamento e il Paese avrebbero bisogno della
massima unità e della massima coesione per superare questa emergenza. Modelli sociali para-familiari o, peggio, pseudo-familiari vengono proposti continuamente e in modo ossessivo alle giovani generazioni. Signor Presidente,
tutto rischia di diventare famiglia e, conseguentemente, nulla più sarà famiglia. È chiaro che questo gigantesco esperimento di ingegneria sociale, molto
caro ad alcune realtà italiane ed europee, è già in larga parte realizzato nei
Paesi cosiddetti avanzati e i risultati sono là da vedere: l'individuo prende il
posto della persona e la solitudine diventa la cifra demografica del tessuto
sociale. In Svezia già oggi il 50 per cento degli abitanti vive da solo. Senza
famiglia, le persone nascono, crescono, vivono e muoiono sole. Per questo,
signor Presidente del Consiglio, per invertire il trend demografico, il trend
sociale e, in definitiva, il trend culturale, è necessario restituire alle politiche
familiari il posto che meritano nel bilancio pubblico, ma anche avere ben
chiaro il paradigma culturale a cui vogliamo riferire la nostra azione. (Applausi).
Per fare tutto questo... (Il microfono si disattiva automaticamente).
PRESIDENTE. È iscritta a parlare la senatrice Nugnes. Ne ha facoltà.
NUGNES (Misto-LeU). Non ci ha convinti, presidente Draghi. Non ci
uniremo al coro che plaude all'evento epocale e storico di quest'Assemblea
commissariata e dello scenario mediatico, colonizzato da corporazioni e oligarchie che limitano il dibattito e il pensiero discordante.
Fuori dalla bolla non siamo soli. Domenica, in piazza del Plebiscito, a
Napoli, c'era il movimento dei 500 sindaci a protestare contro l'iniqua distribuzione dei fondi e ieri, a piazza Montecitorio, c'era la Società della cura:
oltre 1.400 reti nazionali, organizzazioni, movimenti e i partiti della sinistra
che protestavano.
Lei non rappresenta il nuovo, ma un sistema vecchio e superato dai
fatti che non vuole cedere il passo. Lei rappresenta una restaurazione imposta,
un modello del XVI secolo che non è adatto ad affrontare il futuro, che chiede
invece giustizia sociale ed ecologica, fuori dalla crescita infinita in un mondo
finito, fuori dalla competitività sfrenata e dal mito della privatizzazione dei
servizi - le cui magnificenze lei celebra e rilancia ancora - che hanno mostrato
i nervi scoperti del fallimento sin dalla crisi del 2008, qui da noi col crollo del
ponte Morandi, con i suoi morti, e in tutto il mondo con questa pandemia.
Eppure, non cambia passo, ma accelera.   
– 42 –
 
Il PNRR lo conferma. La prima voce che pesa è quella dei soldi alle
imprese per il 14 per cento e all'alta velocità per il 13 per cento, che valgono
più di un quarto del Piano. Per la sanità territoriale si prevede in sei anni il 3,7
per cento; 1,69 miliardi sono per la qualità dell'aria (lo 0,9 per cento); 0,5
miliardi sono per la cosiddetta previsione del cambiamento climatico (lo 0,2
per cento). Briciole poi per la cultura, settore devastato dalla pandemia, con
1,1 miliardi, lo 0,6 per cento, per il patrimonio culturale e 0,16 miliardi, ossia
niente, per l'industria culturale. Salta il salario minimo legale, che pure c'era.
Un Piano scritto da McKinsey su mandato di Confindustria Nord, dun-
que.
Per spianare la strada agli investimenti il Piano mette in campo le vecchie idee: liberare l'iniziativa economica dai controlli. Si limita ancora la responsabilità per danno erariale e si semplificano le verifiche antimafia fino al
2023, nonostante la bocciatura secca dell'Autorità nazionale anticorruzione e
in proposito rimando a ciò che ha detto l'ex Presidente.
Concludo, signor Presidente. A Sud 500 sindaci in piazza, perché? A
Sud doveva andare il 70 per cento dei fondi; si stima invece un ammontare
del 40 per cento celebrato come una vittoria, mentre si tratta di una sottrazione
di ben 60 miliardi.
L'Europa ha usato precisi criteri per destinare i fondi per la disparità
territoriale; ha valutato l'inverso del PIL, la disoccupazione e la popolazione,
e all'Italia sono state assegnate le risorse previste al fine di ridurre la disparità
territoriale tra Nord e Sud dovuta alla cronica arretratezza economica e sociale delle otto Regioni meridionali. Non conta la sbandierata previsione di
crescita attesa; il divario non verrà colmato dall'indice che al Sud si spera
passi dal 22 al 24 per cento del PIL (Applausi) per una popolazione che rappresenta ben il 34... (Il microfono si disattiva automaticamente).
PRESIDENTE. È iscritta a parlare la senatrice L'Abbate. Ne ha facoltà.
L'ABBATE (M5S). Signor Presidente, colleghi senatori, membri del
Governo, signor Presidente del Consiglio, il Piano nazionale di ripresa e resilienza contiene sì numeri, scadenze e progetti, ma è una strategia del futuro,
che cambierà l'Italia: è la direzione in cui si registrerà il cambiamento e non
possiamo sbagliare. Quando parlo di cambiamento, intendo quello vero, ossia
quello che vedrà al primo posto i deboli e i bisogni dei cittadini. Ma questo
avverrà? Dipende da noi. Avverrà quando le parole "sostenibilità", "transizione ecologica", "resilienza", "uguaglianza", "coesione territoriale", e concetti come "colmare il divario fra il Nord e il Sud", non saranno degli slogan,
ma saranno sentiti e accompagnati da azioni chiare.
È una corsa contro il tempo - questo lo sappiamo - e riconosciamo il
grande lavoro che è stato fatto; ricordiamo anche che è stato iniziato dal presidente Giuseppe Conte. Sì, è una corsa, ma il Parlamento vuole e deve esserci. Abbiamo lavorato sul Piano con una relazione che riportava molte osservazioni, ma devo dire con rammarico che molte proposte nel Piano non le
abbiamo ritrovate, soprattutto quelle che riguardavano la tutela del nostro
ecosistema, della biodiversità, della risorsa idrica. Voglio sperare che il Piano,   
– 43 –
 
che ha un carattere generale, in seguito abbia nei progetti delle linee chiare da
poter seguire; progetti che - lo ripeto, anche come parlamentare - tuttora non
abbiamo conosciuto.
È un piano tecnico a cui dobbiamo aggiungere un pezzo di cuore. An-
che lei, presidente Draghi, all'inizio del suo discorso ha detto che in quel piano
ci sono volti e vite umane. Ma non basta l'aumento del prodotto interno lordo,
non basta aumentare l'occupazione; creare benessere è un'altra cosa: significa
che il tutto deve viaggiare insieme alla cura dell'ecosistema, alla diminuzione
dell'inquinamento, alla salute dei cittadini. In quel piano, al primo posto deve
esserci la tutela della vita del pianeta; non è una cosa da prendere sottogamba.
Il 37 per cento è la parte green: abbiamo fatto il compitino, ma a dire il vero
mi aspetterei qualcosa di più di un compitino, perché non possiamo parlare di
percentuali quando stiamo naufragando. Si doveva osare di più e non lo diciamo solo noi in Parlamento, ma ce l'hanno detto i nostri ragazzi nelle piazze
tutti i venerdì.
Presidente Draghi, ho letto però con piacere un suo comunicato: il Governo si impegna a presentare una legge sul consumo del suolo. È una cosa
importantissima. Il MoVimento 5 Stelle, nella Commissione ambiente, da un
anno lavora per una legge sul consumo del suolo. Finalmente abbiamo incardinato un disegno di legge sulla rigenerazione urbana, che prevedrà una dotazione pari a 500 milioni di euro annui a decorrere dal 2021 fino al 2040:
quindi un piano di circa 10 miliardi. Speriamo che questo provvedimento
vada davanti; lo dico perché sono stati presentati 1.500 emendamenti da una
forza politica. Dobbiamo ringraziare che non siano 250.000, come è successo
in un altro caso, però voglio portare l'attenzione su questo: se non collaboriamo insieme su tutto ciò che facciamo in Parlamento, chiaramente con
l'aiuto del Piano che oggi stiamo discutendo, come facciamo a dire che daremo veramente un futuro ai nostri figli?
Concludo richiamando anche l'impegno del Governo a varare delle
misure di semplificazione per il superbonus; in realtà, non servono solo misure di semplificazione: bisogna finanziarle, e l'orizzonte del 2023 deve essere chiaro per poter continuare un lavoro ben iniziato. (Applausi). La bel-
lezza del nostro Paese va tutelata perché è unico al mondo, come Venezia che
ha la sua fragile laguna, come gli ulivi secolari in Puglia, come le nostre splendide coste (lungo le quali non bisogna estrarre il petrolio), come i nostri corsi
d'acqua e il patrimonio culturale. Ma poi c'è un'altra bellezza importante, che
è il sorriso su ogni volto che ora è coperto da quelli che sono stati i nostri
errori: il Covid-19 è infatti un errore che deriva da un modello economico
sbagliato e questa transizione è necessaria per un modello che sia economico
ed ecologico, dal volto umano. (Applausi).
PRESIDENTE. È iscritto a parlare il senatore Magorno. Ne ha facoltà.
MAGORNO (IV-PSI). Signor Presidente, signor Presidente del Consiglio, signori del Governo, colleghi senatori, il Piano nazionale di ripresa e
resilienza penalizza ancora una volta il Sud, destinandogli solo il 40 per cento
delle risorse. È vero, verranno finanziate opere pubbliche importanti e ci saranno interventi che certamente porteranno beneficio e sviluppi al Mezzogiorno. Ma, nonostante i grandi passi avanti fatti dall'attuale Governo rispetto
a quello precedente e l'apprezzabile lavoro del ministro per il Sud e la coesione territoriale, Mara Carfagna, il Mezzogiorno continua a essere la parte
più debole del Paese. Il recovery plan rappresenta l'ultima vera occasione di
riscatto per il Mezzogiorno, che non pretende di più, ma reclama solo ciò che
gli spetta secondo i criteri di distribuzione dei fondi indicati dall'Europa.
Da sindaco calabrese e da senatore della Repubblica, che porta in quest'Aula la voce degli amministratori e dei sindaci meridionali del recovery
Sud, così come ho fatto in altre occasioni, proprio per tutelare fino in fondo i
diritti di tutti i cittadini, non voterò il recovery plan, ma continuo ad avere
fiducia, ritenendo che questa sia comunque una straordinaria opportunità data
al Sud. Mi auguro che i fondi possano arrivare direttamente ai Comuni, perché
i sindaci, soprattutto quelli del Sud, trovino il modo di non restituire i fondi,
ma di spenderli per le loro comunità.
Concludo ringraziando il Gruppo a cui appartengo per il contributo
che ha dato, attraverso i suoi Ministri e i suoi Sottosegretari. Li ringrazio e in
questo momento per me non esistono colori politici, se non il verde, il bianco
e il rosso della bandiera italiana e della fascia tricolore che indossano tutti i
giorni i sindaci. Quel tricolore che racchiude in sé ed esprime gli ideali, i
valori e i principi dell'unità, simbolo indiscusso dell'Unità di Italia, che da
Nord a Sud ha il dovere di garantire pari dignità umana, sociale ed economica
a tutti i cittadini italiani. (Applausi).
PRESIDENTE. È iscritto a parlare il senatore Balboni. Ne ha facoltà.
BALBONI (FdI). Signor Presidente, professor Draghi, il tema della
giustizia è cruciale per la ripresa e lei ha fatto bene ad ampliare in modo significativo il relativo paragrafo nel suo Piano, rispetto alle due striminzite
paginette della bozza iniziale.
I ritardi del sistema giudiziario costano all'Italia il 2,5 per cento del
PIL, 130.000 posti di lavoro, 1.000 euro pro capite. Per questo le risorse dedicate alla giustizia dal recovery fund sono insufficienti, direi quasi irrisorie.
Non c'è riforma delle regole processuali o sostanziali che possa funzionare
senza risorse adeguate.
Serve un forte investimento sul piano organizzativo e sul piano del
personale amministrativo, ma soprattutto dell'organico dei magistrati. Solo
per fare un esempio estremo, chi pensa di risolvere i problemi mediante la
formula del ricorso in luogo dell'atto di citazione per introdurre il giudizio o
è un illuso, o non è mai stato in un'aula di tribunale.
Il mio tempo è poco e vado per flash: sul processo civile, va bene implementare l’ufficio per il processo, purché non diventi strumento per aggirare la funzione giurisdizionale del giudice. No all'istruzione delegata a chi
non è giudice; no a far scrivere le sentenze da chi, pur membro dell'ufficio
per il processo, non è un giudice. E ancora: no al giudice unico di appello; la
collegialità è un valore e non possiamo dimenticarlo. Ancora: sì agli incentivi
– 45 –
 
per gli strumenti di risoluzione delle controversie alternativi al processo (mediazione, negoziazione e arbitrato), ma no all’obbligatorietà; occorre salvaguardare il diritto di ogni cittadino ad un giudizio sui propri diritti.
Vado avanti: lei ha colpevolmente ignorato nel suo Piano la magistratura onoraria. L’ha totalmente ignorata. Sono i rider della giustizia italiana:
lavorano con abnegazione e senso di sacrificio, senza alcuna tutela previdenziale e assistenziale e con un compenso a cottimo quasi ridicolo. Senza di loro
la giustizia italiana collasserebbe. Bisogna riconoscere la loro grande professionalità, il loro senso dello Stato e vanno quindi stabilizzati sulla base della
stessa legge che stabilizzò nel 1974 i vice pretori onorari.
Sul processo penale, spesso il processo è la vera pena che colpisce
indifferentemente colpevoli e innocenti. Solo nel 2020, lo Stato ha dovuto
spendere 46 milioni di euro per risarcire errori giudiziari e ingiusta detenzione. C'è un grave problema di abuso della carcerazione preventiva, che lei
e il suo Governo dovete finalmente avere il coraggio di affrontare. Pensi che
solo la cosiddetta legge Pinto costa allo Stato italiano quasi 200 milioni di
euro all'anno: è una vergogna.
Inoltre, per quanto riguarda la prescrizione, la riforma Bonafede, che
abolisce la prescrizione dopo la sentenza di primo grado persino per chi è
stato assolto, va sospesa, professor Draghi, in attesa della riforma, invano promessa, dell'istituto, tanto annunciata ma mai attuata. No agli imputati a vita.
E, ancora, sull'ergastolo ostativo (mi ascolti, professore, per cortesia),
è inutile che lei vanti nella sua relazione una legislazione all'avanguardia nella
lotta alla criminalità organizzata, se poi si rimettono in libertà persino i mafiosi che sciolgono i bambini nell'acido. (Applausi).
Noi lanciamo una sfida: cambiamo la Costituzione, se è necessario,
ma i criminali mafiosi devono rimanere in carcere, non devono essere messi
in libertà.
Mi avvio alla conclusione. Lei dice che bisogna riformare il CSM; noi
le diciamo: basta con la degenerazione correntizia e con il mercimonio delle
più alte cariche della magistratura! Bisogna essere radicali, bisogna adottare
il sistema del sorteggio temperato.
E, ancora, no alle porte girevoli tra magistratura e politica: il magistrato che si candida, eletto o meno che sia, non deve tornare a svolgere funzioni giurisdizionali. (Applausi).
E, ancora, occorre riformare la responsabilità civile dei magistrati. No
a un privilegio medievale: in democrazia chi sbaglia paga.
Faccia questo, professor Draghi, e avrà noi al suo fianco. (Applausi).
PRESIDENTE. È iscritta a parlare la senatrice Pinotti. Ne ha facoltà.
PINOTTI (PD). Signor Presidente, signor Presidente del Consiglio,
ho ascoltato con attenzione il suo discorso sul Piano nazionale di ripresa e
resilienza e la ringrazio, perché ha premesso all'illustrazione degli obiettivi,
dei progetti e delle risorse una visione, che è il filo rosso che unisce tutto lo
svolgimento del Piano. Al centro c'è l'Italia, il suo futuro; al centro ci sono le   
– 46 –
 
persone che l'Italia abitano e, come lei ha detto, la vita degli italiani, dei giovani, delle donne, degli anziani, di chi ha dovuto tenere chiusa la propria attività per tutelare la salute di tutti e i territori svantaggiati.
Ci ha ricordato - e ne siamo tutti consapevoli - i gap strutturali del
nostro Paese, in particolare la necessità imprescindibile di riformare la giustizia e la pubblica amministrazione. Pensiamo a quanto gli uffici di progetto
dello Stato siano stati essenziali per la ripartenza e la ricostruzione nel dopoguerra. È quindi fondamentale, per dare supporto al tutto, innestare in fretta
risorse fresche e qualificate negli uffici pubblici.
Ci ha ricordato le riforme. Colleghi, sulle riforme si parrà anche la
nostra nobilitate, perché ci vuole lo sforzo di tutti, ma del Parlamento in primis, per fare le riforme necessarie, come ci ha ricordato in un intervento molto
applaudito il senatore Zanda la scorsa settimana. Ruolo centrale del Parlamento, ma per farlo occorre - e qui la cito di nuovo - non avere «miopi visioni
di parte anteposte al bene comune».
Signor Presidente, lei ha sottolineato le direttrici trasversali che innervano il Piano: la clausola di condizionalità su giovani e donne, come lei sa
fortemente richiesta dal Partito Democratico, affinché tutte le misure abbiano
delle ricadute su questo, e la scommessa sullo sviluppo del Sud per la crescita
dell'Italia tutta. Non ci sono solo enumerazioni e statistiche nel suo discorso,
ma il profilo di una comunità.
Ciò è risultato chiaramente anche dagli esempi che ha fatto per parlare
della trasformazione digitale, perché tutti i ragazzi e le ragazze possano scegliere le migliori opportunità formative, perché con la telemedicina non solo
gli anziani, ma chiunque ne abbia bisogno possa essere meglio assistito. A
questo deve poi arrivare la trasformazione digitale. È proprio dalle persone
che lei è partito ed è su queste che anche io desidero concentrare alcune sottolineature. I dati che ci ha riportato sulla povertà assoluta sono allarmanti: la
crescita dal 2015 al 2019 dal 3,3 al 7,7 per cento, addirittura quasi il 10 per
cento nel 2020, ne abbiamo tutti contezza. Abbiamo tutti davanti agli occhi le
file nelle nostre città davanti alle mense delle parrocchie o davanti alle associazioni di volontariato che danno il pacco alimentare. Gli effetti di questo
impoverimento anche sul ceto medio non scompariranno a breve.
Il soddisfacimento materiale è la prima risposta necessaria, ma non è
sufficiente. La riduzione dei trasferimenti agli enti locali in passato aveva già
indebolito le nostre reti sociali, la pandemia ha dato loro un colpo efferato.
Per uscire da questa crisi, le infrastrutture sociali sono altrettanto importanti
di quelle materiali (lei ne ha parlato). Occorre un sostegno progettato per non
disperdere i punti nevralgici della cultura della solidarietà. Chi ha sofferto di
più ha bisogno di aiuti materiali, ma non solo: la ricostruzione della socialità,
il rafforzamento del volontariato e del terzo settore renderanno più forte la
nostra comunità.
Un'altra sottolineatura riguarda il rafforzamento di tutto il percorso
educativo. Agli asili nido sono destinati 4,6 miliardi, le stesse risorse che
erano state pensate nel progetto del Governo precedente. Da alcuni anni per
gli asili nido non si parla più giustamente di servizi sociali, ma di servizi educativi, perché questo sono. È una scelta importante che potrà essere implementata, non dimenticando che la carenza è soprattutto al Sud.   
– 47 –
 
Signor Presidente del Consiglio, abbiamo esperienze molto importanti, competenze formidabili maturate negli anni nei nostri Comuni. Alcuni
anni fa sono stata assessore alla scuola e ai servizi educativi a Genova e ho
avuto l'occasione di visitare gli allora 34 asili nidi comunali. Ho ancora negli
occhi la straordinarietà di quei servizi, le insegnanti dei nidi e delle scuole
dell'infanzia. Così, infatti, volevano essere chiamate, perché dicevano che la
dicitura «scuole materne» si riferisce al fatto che i bambini sono delle
mamme, invece quelle erano scuole dell'infanzia perché i bambini li fanno le
mamme e i papà. Facevano esperienze straordinarie: ho visto laboratori con
artisti importanti far lavorare i bambini degli asili nido, ho visto laboratori
musicali dove suonavano tutti gli strumenti del mondo. A Reggio Emilia c'è
stata una scuola, per quanto riguarda l'educazione all'infanzia, che ha fatto da
esempio nel mondo. I genitori non desiderano solo che i loro figli siano accuditi; ci tengono alla qualità del loro tempo negli anni più importanti della vita.
Pertanto, insieme alle costruzioni pensiamo a questo progetto.
Quello sul servizio civile è un progetto a cui io credo molto. Quando
ho avuto la responsabilità del Ministero della difesa a volte venivo fermata e
mi si domandava perché non ripristinavamo la leva obbligatoria; io spiegavo
che è antistorica rispetto a quello che oggi devono fare le Forze armate, ma
sarei stata molto d'accordo ad un servizio civile obbligatorio, per i legami
della nostra comunità e perché è un messaggio valoriale potente, fortissimo
per i nostri giovani. Su questo ho presentato anche un disegno di legge. La
proposta non è quella di un servizio civile obbligatorio, ma di implementare
il servizio civile universale, che sarebbe già un segnale molto importante e
sarà importante nella ripartenza.
Mi avvio alla conclusione, signor Presidente, dicendo che con l'esperienza del Covid tutti ci siamo detti che non dobbiamo permettere che questa
esperienza non ci cambi. Il Servizio sanitario nazionale è stato fondamentale
per reagire ma ... (Il microfono si disattiva automaticamente). (Applausi).
PRESIDENTE. Senatrice, può depositare il testo del suo intervento
agli atti della seduta.
È iscritta a parlare la senatrice Lonardo. Ne ha facoltà.
LONARDO (Misto). Signor Presidente, signor Presidente del Consiglio, Ministri, colleghi, l'Italia sceglie di violare i criteri UE per sottrarre dei
soldi al Sud. Oggi stiamo per votare un documento importante; sarebbe dovuto essere un momento solenne, ma tale non è per quanto mi riguarda e, no,
non può esserlo perché il Sud ancora una volta non è stato reso protagonista
di quel protagonismo cui l'Europa l'aveva candidato. Vince l'Italia, se vince il
Sud, si dice; ancora una volta non avverrà. Questo è il motivo per il quale ci
sono state delle critiche e delle prese di posizione da parte dei presidenti di
Regioni del Sud e di ben 500 sindaci che si sono riuniti in piazza per evidenziare lo strappo che ancora una volta è stato compiuto a danno del Meridione.
Nonostante le parole fatte giungere dal ministro Carfagna alla piazza,
le perplessità restano tutte. La Ministra ha fatto riferimento alla Cassa per il
Mezzogiorno, ai Fondi UE e al Fondo per lo sviluppo e la coesione (FSC).   
– 48 –
 
Voglio precisare che i fondi della vecchia Cassa per il Mezzogiorno ammontavano a 140 miliardi di euro e che i soldi del Fondo per lo sviluppo e la
coesione, oltre che i Fondi strutturali 2021-2027 e React-EU sono già dovuti
al Sud, a prescindere.
Non credo sia giusto presentare qualcosa che già è tuo di diritto come
un regalo generosamente concesso. Sono sicura che la Ministra volesse evidenziare che finalmente, per una volta, i Fondi assegnati non saranno per
buona parte dirottati al Centro Nord - spero - dopo più di venti anni di tale
consolidata prassi, tanto regolare, quanto illegale.
Voglio anche ricordare che la spesa per la Cassa corrispondeva a circa
il 5 per cento del PIL, pari alla cifra annua garantita dall'Italia ai Paesi del
Terzo mondo, quando al Nord, nel contempo, gli investimenti pubblici ammontavano al 35 per cento del PIL.
Il vero punto della questione che ha indotto i 500 sindaci ad alzare la
voce contro il piano è però che quanto si sta facendo passare per concessione
straordinaria offerta al Mezzogiorno, assegnandogli il 40 per cento appena
dei soldi di Next generation UE è in realtà un illegittimo dirottamento dei
Fondi predisposti dall'Europa appositamente per il Sud Italia allo scopo di
avvicinare le due parti del Paese.
L'Italia è stata la Nazione che ha beneficiato della fetta più cospicua
dei fondi, il 28 per cento in più. Questo è avvenuto proprio a causa della difficile situazione del Mezzogiorno. Il Sud ha contribuito ad attivare ben 135
miliardi, dei 209 assegnati all'Italia dall'Unione europea. Pertanto al Sud sarebbe dovuto spettare il 65 per cento dei finanziamenti, ma così non è stato.
L'Europa aveva dettato dei paletti molto precisi, che sono stati disattesi. C'è
un aggravante se è vero che al Nord la pandemia ha mietuto tante più vite, al
Sud ha portato tanta povertà.
Pertanto, rifacendomi alla lettera scritta il 7 ottobre 2009, dove l'Europa intimava all'Italia il taglio laddove non avesse rispettato quei paletti che
erano stati ben messi, ci sarebbero stati dei tagli. Mi chiedo cosa succeda ora
e chiedo al presidente Draghi di porre qualche punto in più a favore del Sud.
(Il microfono si disattiva automaticamente).
PRESIDENTE. Sospendo la seduta per quarantacinque minuti per poter procedere alla sanificazione.
(La seduta, sospesa alle ore 18,03, è ripresa alle ore 18,50).
Presidenza del vice presidente ROSSOMANDO
È iscritto a parlare il senatore Saccone. Ne ha facoltà.
SACCONE (FIBP-UDC). Signor Presidente, signor rappresentante
del Governo, onorevoli colleghe e colleghi, ho ascoltato varie idee e tesi e
vorrei evitare di ripetere alcuni concetti che sono stati esposti in questo dibattito. Pertanto, signor Presidente, ho cercato di sforzarmi di mettermi nei panni
del cittadino comune, per capire cosa abbia recepito di questo Piano nazionale
di ripresa resilienza.   
– 49 –
 
Ebbene, io penso che il cittadino italiano abbia capito che, innanzitutto, l'Europa c'è, l'Europa ha cambiato passo, l'Europa, finalmente, si sta
dimostrando solidale ed è un processo che è stato avviato con il quantitative
easing, di cui è stato autore proprio il presidente Draghi. Questo processo di
solidarietà si sta perfezionando, purtroppo, in questa fase di pandemia, ma
finalmente abbiamo l'Europa che tutti immaginiamo e sogniamo.
Certamente, dobbiamo dire con molta chiarezza, signor Presidente,
che indietro non si torna. Non si può tornare indietro. Dobbiamo, però, dire,
con altrettanta chiarezza, che tutto ciò dipende solo da noi, dalla nostra serietà
e dalla nostra affidabilità. Se noi cederemo al richiamo dell'istinto naturale
della ricerca del consenso, difficilmente attueremo questo piano ambizioso.
Se, invece, avremo come bussola gli interessi generali del Paese, siamo convinti che si potrà portare a compimento questo Piano.
L'altro elemento che rassicura il cittadino italiano è il fatto che i soldi
ci sono, sotto varie forme: a fondo perduto, prestiti, fondi inimmaginabili.
Tutto ciò lo rassicura, perché sa che non è più solo e, soprattutto, che può
avere speranza: e senza speranza non può costruire il suo futuro.
Poi, ci sono i dubbi e le preoccupazioni dei cittadini italiani, che io ho
voluto sintetizzare con una domanda: ma siamo in grado di spendere tutti
questi soldi? Soprattutto, siamo in grado di spenderli bene? La risposta, che
purtroppo non c'è in questo Piano, si chiama riforme. Le riforme sono state
rinviate. Pertanto, ci sarà la possibilità per il Parlamento di entrare nel merito
di queste riforme.
La vera sfida, però, saranno le riforme che attueranno il Piano nazio-
nale. Lì si dimostrerà il coraggio di questa classe dirigente: se è una classe
dirigente consapevole delle difficoltà del Paese oppure se è una classe dirigente tutta rinchiusa su se stessa.
Il cittadino italiano, presidente Draghi, è consapevole della Babele
normativa che lo attanaglia da troppi anni. Peraltro, a questa Babele si aggiunge la Babele narcisista di scienziati che, negli ultimi tempi, hanno messo
da parte la scienza e hanno esaltato l'influencer. È un cittadino italiano, mi
permetto di dirlo, sconfortato dalla Babele delle competenze, dei conflitti di
competenze tra le Regioni e lo Stato centrale. Il nostro compito è abbattere
tutte queste "Babeli". Siamo consapevoli che non ci sono più scuse, che dipende solo ed esclusivamente da noi, da questa classe dirigente.
Presidente Draghi, il giorno dell'insediamento lei ha citato Schumpeter: sostituire parti vecchie con parti nuove. Le parti vecchie sono quelle obsolete, quelle che bloccano la libera iniziativa, quelle che non danno dignità
alla persona. Noi auspichiamo, signor Presidente, che in questo Piano ci sia
una vera e autentica transizione e non una associazione, perché transizione
vuol dire mettere da parte le parti vecchie per costruire le parti nuove.
Presidente, come lei ben sa, questo è un Governo frutto della generosità e della responsabilità di tutte le forze politiche diverse tra loro. Ora, però,
è necessario costituire un compromesso sulle riforme, che significa l'incontro
nobile di idee diverse per il bene dell'Italia. Ha citato De Gasperi. Mi permetto
di ricordare una sua frase prima della partenza per Cleveland: sono convinto
che, in uno dei momenti più angosciosi e nonostante tutti i soliti disfattisti che   
– 50 –
 
girano intorno a noi, l'Italia dimostrerà di essere pronta e degna fra i Paesi
liberi e civili.
Signor Presidente, questo è il nostro auspicio. (Applausi).
PRESIDENTE. È iscritto a parlare il senatore Ripamonti. Ne ha facoltà.
RIPAMONTI (L-SP-PSd'Az). Signor Presidente, signor Presidente del
Consiglio, Governo, confesso una reale emozione anche perché la sua autorevolezza e competenza mettono in soggezione. Non è il primo intervento che
faccio in Aula, ma probabilmente il narcisismo di chi l'ha preceduta non mi
suscitava nessuna soggezione. Signor Presidente, le porgo, quindi, i miei saluti.
Signor Presidente, citando il nostro capo dipartimento, l'onorevole Bitonci, il Piano funziona solo se si affrontano le riforme, a partire dal taglio
della burocrazia, per esempio. Con 400 miliardi in meno di fatturato, un calo
del PIL pari a circa il 9 per cento, la semplificazione e il taglio della burocrazia sono fondamentali per la ripresa. Signor Presidente, non è tollerabile una
media di quindici anni di attesa per le opere sopra i 100 milioni di euro. (Applausi). Il modello Genova funziona: è stato dimostrato.
Ci sono anche soddisfazioni sul Piano. Apprezziamo l'impegno sulle
riforme su fisco, giustizia e pubblica amministrazione. Signor Presidente, va
benissimo quando parla di fiducia negli italiani. Noi abbiamo sempre riposto
fiducia negli italiani, soprattutto quando parliamo di riaperture. Siamo d'accordo quando parla di rilancio del turismo e quando il ministro Garavaglia
finalmente sblocca 350 milioni di euro per il settore tour operator, agenzie di
viaggi e fiere. (Applausi).
Il coprifuoco alle ore 22 non è condivisibile. Credo che ormai sia
chiaro a tutti. Il rischio che abbiamo corso - spero di poter parlare al passato
- è quello che il 50 per cento delle tratte aeree dirette verso l'Italia con questo
coprifuoco venga dirottato altrove per evidenti motivi. Dover andare a casa
alle ore 22, mentre in altri Paesi puoi godere ancora dell'estate, non ci aiuta.
Se la paura dell'assembramento post ore 22 per bar e ristoranti è un problema
e dà preoccupazione, le do una notizia: signor Presidente, oggi ho fatto Genova-Roma in un aereo pieno e senza distanziamento. (Applausi). Alla proposta di qualcuno che vuole lanciare la moda di prendere il sole con la mascherina, rispondo provocatoriamente: facciamo jogging con la tuta da sci.
A proposito del superbonus, tutti chiedono una proroga al 2023. Al
contempo, ci preoccupano non poco le condizionalità per arrivare a questa
proroga. Signor Presidente, ha detto lei stesso che con il combinato disposto
tra proroga con condizionalità e assenza delle semplificazioni, che abbiamo
chiesto e fatto inserire nel recovery, si rischia il blocco del settore. Sulla semplificazione ci giochiamo l'efficacia di questa misura. Non ci piove. La messa
a terra di questa misura passa attraverso la semplificazione e ovviamente nel
2023 rischiamo il blocco degli investimenti da questo punto di vista. (Applausi).
Signor Presidente, mi preme richiamare la sua attenzione su un tema
a me caro, che abbiamo voluto inserire in modo trasversale. Non so se c'è il   
– 51 –
 
senatore Croatti - metto gli occhiali così lo vedo - che con me ha fatto una
battaglia per le guide turistiche, che chiedono finalmente e per fortuna una
riforma della loro situazione, anche perché sono, forse, coloro che hanno subito di più il momento difficile derivante da questa pandemia nel settore del
turismo. Se vorrà cogliere questa sfida insieme al ministro Garavaglia, signor
Presidente, noi ci saremo. Concludo perché il tempo non è molto.
Il recovery plan evidentemente non può essere la soluzione a tutti i
problemi, soprattutto se non è accompagnato dalle riforme che tutti si aspettano. È però sicuramente una straordinaria opportunità.
Nella riforma che l'Europa ci chiede relativamente alla parità di genere, diritti sociali e sostenibilità, l'Europa e soprattutto lei, signor Presidente,
difendeteci da quei Paesi che fanno concorrenza al nostro Continente, che
queste regole non le rispettano. Fatelo e noi saremo con lei, whatever it takes,
signor Presidente. (Applausi).
PRESIDENTE. È iscritto a parlare il senatore Turco. Ne ha facoltà.
TURCO (M5S). Signor Presidente, signor Presidente del Consiglio,
signori Ministri, cari colleghi, il mio intervento sarà rivolto a fornire alcuni
suggerimenti tecnici e costruttivi derivanti dall'esperienza governativa in
tema di investimenti e dalla personale esperienza accademica in materia economica.
Il documento in esame conferma la visione strategica del Governo
Conte 2; se ne discosta per importi diversamente aggregati e per una diversa
distribuzione geografica degli investimenti.
Il Piano nazionale di ripresa e resilienza, in continuità con quello approvato dal Governo Conte 2 - a cui è doveroso rivolgere un vivo ringraziamento - rappresenta un'opportunità irripetibile per promuovere investimenti
pubblici, introdurre riforme, sostenere lo sviluppo e realizzare la questione
sociale del Paese. Non possiamo, però, dimenticare, Presidente, che il nostro
Paese ha ricevuto maggiori fondi europei per le condizioni di arretratezza socio-economica del Sud Italia, divenuta una delle aree più povere e sottosviluppate d'Europa. Per questo motivo, il Meridione d'Italia si attendeva mag-
giori investimenti rispetto a quelli previsti, se si fossero applicati gli stessi
criteri seguiti dalla UE in sede di assegnazione delle risorse ai singoli Stati
membri.
Altro che il 40 per cento dichiarato nel Piano: l'applicazione dei tre
parametri (PIL medio pro capite, numero di abitanti e tasso di disoccupazione) avrebbero potuto garantire al Sud Italia il 65 per cento delle risorse
stanziate. (Applausi).
L'applicazione di questi stessi criteri alle singole Regioni del Mezzogiorno, Presidente, avrebbe prodotto un risultato di questo tipo: Abruzzo 4,2
miliardi, Molise 1,4, Campania 43, Puglia 26,7, Basilicata 2,2, Calabria 16,8,
Sicilia 41,1, Sardegna 8,9.
Signor Presidente, per l'ennesima volta il Sud è sacrificato per l'interesse più generale del Paese. Questo lo possiamo solo considerare un buon
punto di partenza.   
– 52 –
 
Per raggiungere gli obiettivi ambiziosi del Piano sono state confermate una serie di riforme: pubblica amministrazione, fisco, giustizia, semplificazione e concorrenza. Tuttavia, Presidente, ritengo necessario che si adottino anche altre riforme, come quella del conflitto di interessi, dell'abuso d'ufficio, la riforma sul sistema bancario (soprattutto del credito cooperativo), il
contrasto alla corruzione, all'infiltrazione mafiosa, alla speculazione finanziaria distruttiva dell'economia reale, quest'ultima riforma da sostenere, possibilmente, a livello europeo e internazionale. Inoltre, sono state già citate le
riforme sui livelli essenziali delle prestazioni (LEP) e aggiungo anche la riforma strutturale del debito pubblico, che definisca le modalità di rientro del
debito e promuova un piano di autofinanziamento interno, Presidente, volto a
favorire politiche di bilancio espansive senza ricorrere necessariamente ai
mercati finanziari, ampliando il principio di trasferibilità dei crediti fiscali
anche ai crediti verso la pubblica amministrazione e prevedendo un istituto
speciale di investimento che dovrà canalizzare in maniera fruttifera il risparmio degli italiani verso investimenti redditizi.
Tutti gli interventi riformatori, Presidente, dovranno comunque intrecciarsi e riguardare la difficile e complessa materia della politica degli investimenti per le opere pubbliche. In Italia, signor Presidente, il tempio medio per
un'opera da oltre 100 miliardi di euro è di oltre quindici anni, contro i dieci
anni di Germania e Francia. Consideriamo poi la capacità di spesa, soprattutto
per le Regioni meridionali, con riferimento alle risorse del Fondo per lo sviluppo e la coesione (FSC) 2014-2020, di cui, a fronte di 68 miliardi di euro
disponibili, siamo riusciti a programmare solo 48 miliardi di euro e ad avere,
in sei anni, una spesa di soli 3 miliardi di euro. È quindi molto alto il pericolo
di non raggiungere gli obiettivi e gli auspicati traguardi.
La nuova riforma in materia di appalti pubblici dovrà dare certezza al
quadro normativo, ridurre le diverse fasi degli investimenti, introdurre nuovi
strumenti gestionali di monitoraggio, risolvere l'annoso problema dei ricorsi
e dei contenziosi, prevedere un certificato di qualità delle imprese affidatarie,
che attesti la loro sostenibilità economico-finanziaria, onde scongiurare crisi
aziendali in corso d'opera, rivedere i compiti del responsabile unico del procedimento (RUP) e, inoltre, introdurre una accountability verso i cittadini
sullo stato di avanzamento delle opere pubbliche. Inoltre diventerebbe anche
importante, per il Sud Italia, l'inserimento della cosiddetta clausola di inclusione economica.
Signor Presidente, voglio evidenziare alcune criticità, su cui ritengo
che il Governo debba necessariamente impegnarsi ufficialmente in quest'Aula, sulle modalità certe di reintegro dell'anticipazione di 15,5 miliardi di
euro per i fondi FSC, sulla realizzazione di centri di ricerca e stazioni di rifornimento di idrogeno anche nel Sud Italia, sul rafforzamento della spesa per
l'ammodernamento delle linee ferroviarie interne al Meridione, con particolare riferimento alle infrastrutture di prossimità (in Aula sono state già citate
le tratte Taranto-Bari e Taranto-Napoli: tre ore per 300 chilometri) e sulla
possibilità, anche per il Sud, di intercettare i traffici marittimi intercontinentali.   
– 53 –
 
Nella realizzazione della transizione energetica saranno poi importanti
le decisioni sull'impianto siderurgico di Taranto, dove l'unica transizione ammissibile dovrà prevedere l'abbandono del carbone, non più sostenibile, sperimentando nuovi processi produttivi innovativi, la valutazione di impatto
ambientale speciale (VIAS) e anche un accordo di programma, finalizzato a
gestire le linee produttive destinate alla chiusura.
Signor Presidente, concludo ricordando che il successo del piano di
ripresa può dipendere solo dalla crescita del Sud Italia. La pandemia ci lascia
un Paese con maggiori disuguaglianze, che non possiamo ignorare. L'Europa
ha condizionato l'erogazione dei fondi alla riduzione di tali disuguaglianze:
non possiamo rischiare di perdere tali risorse. I fondi destinati al Sud sono
ritenuti insufficienti e continueremo a sostenere la necessità di rivedere tali
risorse per il Sud. Allo stesso tempo, sappiamo che oggi la partita più importante da vincere è quella di spendere queste risorse nel miglior modo possibile. (Applausi).
Chiedo, Presidente, di allegare il testo del mio intervento.
PRESIDENTE. La Presidenza ne prende atto e l'autorizza in tale
senso.
È iscritta a parlare la senatrice Parente. Ne ha facoltà.
PARENTE (IV-PSI). Signor Presidente, colleghe e colleghi, quante
volte in questi quattordici mesi di pandemia ci siamo detti: «Vediamo la luce
in fondo al tunnel». Oggi, con il Piano nazionale di ripresa e resilienza, non
c'è solo una luce che intravediamo, ma una serie di lucine accese, che tutte
insieme possono illuminare il destino del nostro Paese. Sono lucine accese
anche dal lavoro di interlocuzione che il Parlamento ha compiuto, che dovrà
continuare e che lei, signor presidente Draghi, opportunamente richiama.
Sono lucine accese, che devono rimanere tali, anzi essere sempre più luminose, grazie all'attuazione concreta del PNRR. (Brusio).
PRESIDENTE. Mi scusi senatrice Parente.
Colleghi, il volume delle vostre conversazioni impedisce di ascoltare
l'intervento della senatrice Parente e mi rivolgo soprattutto ad un lato dell'emiciclo, chiedendovi la cortesia di abbassare il tono della voce.
PARENTE (IV-PSI). Grazie, signor Presidente.
La crisi è sanitaria e da lì bisogna ripartire, per illuminare il nostro
cammino, per rispetto dei nostri 120.000 morti: non dimentichiamo mai che
siamo in debito con le loro famiglie e con il personale socio-sanitario, che ha
lavorato e che in molti casi ancora lavora in condizioni pazzesche.
Le riforme che dobbiamo affrontare devono partire dai nodi strutturali
non risolti del nostro sistema Paese, che forse è l'ultima occasione per sciogliere, ha ragione, presidente Draghi.
Mai più ospedali intasati, malati non Covid abbandonati, ritardi nelle
cure domiciliari. Mai più differenze tra Regioni persino nella scelta delle priorità tra le persone da vaccinare - credo che abbiamo toccato il culmine - che,
grazie al suo Governo, è stata definita e ordinata, vaccinando per primi gli   
– 54 –
 
anziani e i fragili, con il suo personale monito morale, oltre che con l'impegno
del generale Figliuolo, a non scavalcare le priorità. Mai più far saltare il tracciamento del virus, non investire in ricerca, in intelligenza artificiale, in telemedicina e in cure personalizzate. Mai più le RSA come le abbiamo conosciute, pratiche burocratiche infinite e i nostri giovani medici specializzandi
scoraggiati.
Una sanità dunque rinnovata tecnologicamente e, nello stesso tempo,
umana rappresenta il migliore fattore di protezione per l'economia e per i riflessi sull'occupazione.
La sanità, con la giustizia e il lavoro, costituisce uno dei pilastri fondamentali dello Stato sociale. Bene, quindi, i 20 miliardi del PNRR da spendere per prevenzione, medicina territoriale, sanità digitale e assistenza domiciliare.
Signor Presidente, onorevoli colleghi, lo spirito repubblicano che il
Presidente del Consiglio giustamente evoca e che suscita in me commossa
emozione deve annullare tutte le classi dirigenti, ma soprattutto la politica e
la scienza, in un rilancio etico per il personale, per tutte le professioni, per i
quadri amministrativi del nostro Paese.
Si avverte nel suo discorso, presidente Draghi, un destino diverso e
luminoso del PNRR perché è teso a coinvolgere tutta la Nazione, per essere
un tutt'uno con la cittadinanza. Una cittadinanza che tanto ha sofferto, anche
prima dell'epidemia, per una sanità che non sempre è arrivata con efficacia
alle porte delle persone, specialmente nei paesini più sperduti del nostro
Paese. Cittadine e cittadini informati e coesi in una comunità nazionale lungimirante. Una cittadinanza che in questi quattordici mesi, per grandi numeri,
ha dimostrato coraggio e sopportazione e di cui dobbiamo essere orgogliosi e
del cui benessere e della cui dignità dobbiamo essere al contempo responsabili.
Quindi il PNRR non deve e non può essere un insieme slegato di progetti, cosa che lei ha giustamente sottolineato, ma deve avere una visione coraggiosa e fattiva, che non può più tollerare rendite di posizione: una volontà
vera, dunque, per l'innovazione e la modernizzazione attraverso due percorsi,
a mio avviso.
Innanzitutto, la realizzazione pratica di una medicina territoriale, inserita però in un progetto e in un modello di riforma nazionale, supportata da
semplificazioni burocratiche e digitalizzazione, operazioni strettamente connesse tra di loro. Dobbiamo lanciare un grande piano di formazione dei professionisti socio-sanitari e del personale della pubblica amministrazione, con
una strettissima sinergia socio-sanitaria. Senza il valore umano - lo abbiamo
scoperto anche durante l'epidemia - non c'è riforma che tenga. Si rilanci il
senso del lavoro in équipe, nella condivisione di progetti ambiziosi e concreti,
per un continuum assistenziale senza buchi tra casa e ospedale e viceversa,
con strutture intermedie realmente efficienti, concependo il medico di base
come un primario territoriale insieme a gruppi multiprofessionali, in modo
che nessuno possa sentirsi abbandonato in caso di bisogno.
In secondo luogo, gli incentivi alla ricerca sui vaccini, anticorpi monoclonali e tutta la filiera industriale della sanità siano organizzati subito, alla   
– 55 –
 
stessa stregua della difesa di un Paese. Bene la creazione di un centro di eccellenza per la sorveglianza continua e la prevenzione di altre epidemie. A
questo proposito, raccolgo il richiamo di eccellenze del settore scientifico sul
fenomeno montante della resistenza ai batteri e, quindi, dell'impegno su questo per prepararsi ad altre problematiche.
Concludo con la sensazione che il PNRR è uno sguardo già vivo e
concreto, ma va confrontato da subito con l'attualità. La sanità come un
grande investimento per la sicurezza e la cura della cittadinanza senza discriminazioni.
È molto probabile che il PNRR andrà sostenuto e protetto e avrà bisogno di ulteriori risorse. Italia Viva ha lanciato per questo un piano sanità 2030,
con un grande itinerario di ascolto di operatori e territori.
Usciamo da un momento drammatico. Lei, signor Presidente del Consiglio, ha citato da De Gasperi, e a me piace ricordare l'onorevole Tina Anselmi, la madre del Servizio sanitario nazionale, che ricordava come negli
anni Quaranta ci fosse la convinzione che il dialogo permette a un Paese di
progredire. Anche se la frase che mi è rimasta nel cuore è: le conquiste non
sono mai per sempre.
Interpretiamo questa fase storica, colleghe e colleghi, con immenso
spirito di servizio e predisposizione a un dialogo continuo: condizioni che,
esse sole, possono determinare il destino dell'Italia a partire dall'attuazione
pratica del Piano nazionale. Esistono protagonisti che sono riusciti a passare
alla storia perché ci hanno lasciato in eredità straordinarie conquiste. Siamo
di fronte a un vero Dopoguerra e spetta a noi tutti, dal Palazzo alle piazze,
riuscire a concentrare così grandi significati in fattive realizzazioni. Saremo
giudicati e ricordati; meglio se avremo trasformato quello che appare come
un sogno - del resto Shakespeare diceva che siamo fatti anche noi della stessa
sostanza di cui sono fatti i sogni - facendo dell'Italia, rispetto all'Europa, un
modello di ricostruzione. Non un Paese indebitato, ma esempio di idee, progetti e innovazione. (Applausi).
PRESIDENTE. È iscritta a parlare la senatrice Garnero Santanchè. Ne
ha facoltà.
GARNERO SANTANCHÈ (FdI). Signor Presidente, onorevole Presidente del Consiglio, a me onestamente sorge qualche dubbio su questo
PNRR. Soprattutto mi sorge il dubbio che sia stata una trattativa tra lei e la
Commissione europea: infatti, quando sento dire «garantisco io», mi viene il
dubbio che forse l'Europa non si fida dell'Italia o non si fida degli italiani. A
noi sembra impossibile che si possa esautorare questo Parlamento, che è l'unico luogo dove siedono i rappresentanti del popolo, e ci si nasconda dietro
la data del 30 aprile. Sappiamo tutti che quella del 30 aprile non è una data
perentoria e che qualche giorno in più si sarebbe potuto prendere se si avesse
avuto a cuore il luogo deputato dove siedono i rappresentanti del popolo.
Ma mi viene anche il dubbio che forse le ragioni di questa fretta siano
altre. Forse lei ha voluto comprimere i tempi, non ha voluto dare lo spazio a
tutti noi per poter leggere le centinaia di pagine di un documento così corposo
e importante. Forse perché lei teme più di tutto la sua maggioranza; magari   
– 56 –
  
ha pensato che la sua maggioranza avrebbe potuto dividersi. Noi questo sospetto ce l'abbiamo molto, molto forte.
C'è un altro motivo per il quale, secondo noi, lei, presidente Draghi,
avrebbe dovuto avere più rispetto per il Parlamento. Quando doveva formarsi
il suo Governo, Fratelli d'Italia chiedeva le elezioni, perché diceva: «Diamo,
come è scritto nella nostra Costituzione, la parola al popolo italiano, che sicuramente anche in una fase così difficile saprà scegliere per il meglio». Ma
ci veniva risposto di no: siamo una Repubblica parlamentare, quindi se il Presidente del Consiglio incaricato trova la maggioranza in Parlamento, si rispetta la Costituzione. Ebbene, presidente Draghi, lei è proprio il frutto: è
seduto su quella sedia proprio perché c'è stata un'interpretazione sulla Repubblica parlamentare. Invece vediamo che per lei il Parlamento è qualcosa di
fastidioso. Capiamo, è un rito che deve fare; oggi è venuto qui e ci ha letto la
sua interpretazione, la sua visione di quella che deve essere l'Italia del futuro,
ma ha rifiutato di dare il tempo a tutti noi di poter approfondire.
Noi abbiamo un ruolo anche più difficile, se mi consente, perché noi
rappresentiamo l'opposizione in questo Parlamento, ed essere opposizione è
un compito molto difficile che ci fa assumere ancora più responsabilità. Come
potremmo dare il nostro voto come se firmassimo una cambiale in bianco? La
realtà è che non possiamo in ventiquattro ore; per carità, qui siederanno tutte
persone più perspicaci e più veloci di noi, che hanno saputo leggere molto
bene e dettagliatamente tutte le pagine del suo PNRR. Per noi non è così. Però
dobbiamo anche sfatare un altro mito, anche perché non bisogna dare tutte
queste speranze agli italiani, dicendo che adesso arriveranno i soldi dell'Europa e del recovery fund e si metteranno a posto tutti gli enormi danni che ha
provocato la pandemia alla nostra Nazione. Ebbene, non so se sarà proprio
così, perché ad oggi il suo Governo, assieme al precedente, è riuscito a spendere quasi 200 miliardi.
Oggi noi stiamo parlando di 130 miliardi di debito, ma quei 200 miliardi sono stati spesi non male, malissimo, perché certamente non sono serviti a tenere in piedi l'economia, non sono serviti a salvaguardare i posti di
lavoro e non sono serviti ad aiutare gli ultimi. Sono stati buttati nel cestino,
perché voi avete speso quei 200 miliardi con una visione ideologica, che è
quella di accontentare un po' tutti i partiti della maggioranza. E ci siamo trovati il bonus vacanze, che certo non mi sembra uno strumento per aiutare il
turismo; ci siamo trovati i banchi a rotelle, che sono stati devastanti, perché
vediamo come è messa la scuola ancora oggi, e non ci sembra certo che abbia
aperto in sicurezza. Avete dato delle mance; noi li abbiamo chiamati non decreti sostegno e ristoro, ma elemosina. Lei si ricorderà bene che con l'ultimo
assegno - e non tutti l'hanno ancora ricevuto - avete dato un sostegno partendo
dai dati, con un contributo dall’1,7 al 5 per cento del fatturato perduto. Beh,
ci vuole un bel coraggio a chiamarlo decreto sostegni.
Pertanto, il mito che si deve sfatare è proprio quello di non presentarsi
agli italiani dicendo che adesso arrivano i soldi dell'Europa. Peraltro, molti di
questi sono un debito che peserà sulle nostre future generazioni. Se ci permette, avremmo voluto avere il tempo per poterlo analizzare.
Presidenza del presidente ALBERTI CASELLATI (ore 19,23)   
– 57 –
 
(Segue GARNERO SANTANCHÈ). Ma poi le vorrei fare un'altra do-
manda. Rispetto ai titoli che lei oggi ci ha elencato chi può dissentire? Siamo
tutti d'accordo sui titoli, ma le faccio un paragone: quando ci capita di leggere
articoli sui giornali, molto spesso il titolo cattura la nostra attenzione. Poi,
ahimè, quando andiamo a leggere il contenuto dell’articolo, vediamo che è
molto distante dal titolo del giornale. Qui è un po' la stessa cosa: chi non è
d'accordo sulla riforma fiscale? Tutti siamo d'accordo che è necessaria una
riforma fiscale; tutti siamo d'accordo che in questo Paese le tasse sono troppo
alte, ma lei per questa riforma fiscale, Presidente, mi sembra si stia facendo
tirare la giacchetta dal Partito di “più tasse”, il Partito Democratico. Infatti,
lei dice - e c'è scritto nel suo PNRR (mi auguro che sia suo e che non sia stato
scritto dalla Commissione europea) - che bisognerà rivedere e rivalutare i valori catastali. Per noi questa si chiama patrimoniale mascherata con un vestito
nuovo e diverso, ma sempre di aumentare le tasse si tratta. E le dico che è in
buona compagnia, perché molti suoi predecessori si leccavano i baffi quando
pensavano di poter mettere le mani - come poi hanno fatto - su coloro che
sono proprietari di immobili. E non parliamo di quelli ricchi, Presidente, ma
parliamo della maggioranza degli italiani che, dopo una vita di sacrifici e di
sudore della fronte, è riuscito a comprarsi una casa. Quindi, capisce che il
titolo può essere fuorviante.
Ma abbiamo un'altra preoccupazione. Abbiamo visto come la sua
maggioranza si sia divisa su un'ora in più di coprifuoco, mentre lei sa che noi
riteniamo che non fosse proprio nelle sue facoltà mettere il coprifuoco, perché
crediamo che compito di un Governo sia quello di studiare i protocolli, i controlli e le sanzioni e non quello di continuare, dopo quattordici mesi, a limitare
la libertà degli italiani.
E allora come farà, Presidente? Capisco che per tutti lei è “super Mario”, ma come farà a realizzare le riforme con una maggioranza che giustamente e lecitamente è contrapposta sulla visione dell'Italia e della Nazione?
E allora quale sarà la sua riforma della giustizia? Quella del MoVimento 5 Stelle, che vuole tutti in galera, o quella di una parte dei partiti che
sostengono la sua maggioranza, che chiede, come chiediamo noi, che anche
il processo si velocizzi, visto che oggi non c'è mai fine al processo? Starà con
chi vuole togliere il carcere ostativo o starà con quella parte della maggioranza che vuole la certezza della pena?
Sul fisco le ho già detto.
Ciò che ci preoccupa è che anche lei, in questo documento, ci dice che
prima bisogna fare le riforme e poi gli investimenti. Presidente, capisco che
non è avvezzo alla politica, ma alla storia dovrebbe esserlo. Basterebbe che
lei studiasse ciò che è successo negli ultimi anni, quando molti soldi non si
sono spesi perché andavano a infrangersi contro il muro della burocrazia. Lei
si prende la responsabilità davanti agli italiani di fare in due anni... (Il microfono si disattiva automaticamente). (Applausi).
PRESIDENTE. È iscritto a parlare il senatore Misiani. Ne ha facoltà.   
– 58 –
 
MISIANI (PD). Signor Presidente, dopo più di quattordici mesi di incubo, credo che oggi sia una buona giornata, una giornata di speranza per tutti
gli italiani. Il Next generation EU ci fa compiere un passo verso una Unione
della solidarietà e della responsabilità; un'Unione che è più forte della somma
delle parti, come ha detto il Presidente della Commissione europea il 28 novembre scorso, inaugurando l'anno accademico dell'università Bocconi.
Solidarietà e responsabilità sono le due parole chiave attorno a cui
ruota tutto questo progetto. La pandemia ha portato a un salto in avanti dell'Unione europea, inimmaginabile fino a poco tempo fa. Il Next generation EU
non è solo uno strumento di portata senza precedenti; esso è finanziato con
titoli di debito comune, verrà ripagato in parte con imposte comunitarie e
viene ripartito secondo criteri di solidarietà. Badate, non era scontato che l'Italia diventasse il primo beneficiario di questo programma. (Applausi).
Aver ottenuto questo risultato è una grande vittoria di chi, a Roma
come a Bruxelles, ha sempre lavorato per l'Europa della solidarietà e della
responsabilità. È invece una battuta d'arresto, anzi una sconfitta, di chi in Europa ha remato contro e in Italia sosteneva, anche in quest'Aula, che dall'Europa era meglio uscire; e oggi finalmente ha cambiato idea. (Applausi).
Signor Presidente, il Piano che oggi votiamo non è solo un atto di solidarietà; ci carica di responsabilità, perché quanto accadrà in Italia da oggi al
2026, ossia se noi saremo o meno in grado di utilizzare al meglio questa opportunità, sarà un elemento decisivo. Sarà decisivo per consolidare questa
svolta politica. Sara decisivo per archiviare definitivamente la stagione
dell'austerità. Sarà decisivo per rendere permanente il Next generation EU.
Non dimentichiamo che con questo programma noi prendiamo in prestito denaro dalle generazioni future. È innanzitutto per questo motivo che
dobbiamo mettere a terra questi soldi nel migliore dei modi.
I progetti del Piano che oggi discutiamo possono cambiare il volto
dell'Italia nei prossimi anni, perché i soldi per la digitalizzazione possono portare Internet ultraveloce dappertutto e questo cambierà il modo in cui funzioneranno i servizi pubblici, il modo in cui si studierà e si lavorerà.
I soldi per la transizione ecologica aumenteranno la produzione di
energia pulita, ci aiuteranno a migliorare la rete idrica, la gestione dei rifiuti,
il trasporto pubblico locale. Il superbonus, su cui questo Piano stanzia 14 miliardi di euro, aiuterà decine di migliaia di famiglie a risparmiare energia e
farà ripartire l'edilizia. È positivo che il presidente Draghi si sia impegnato a
prorogarlo al 2023.
I soldi per le infrastrutture porteranno finalmente l'Alta velocità anche
nel Mezzogiorno e ci permetteranno di mettere in sicurezza ponti e viadotti.
Noi potremo, con queste risorse, aumentare i posti negli asili nido, nelle
scuole dell'infanzia, negli istituti tecnici superiori e potremo cablare 40.000
scuole. Finanzieremo progetti di formazione e di riqualificazione, aiuteremo
l'imprenditoria femminile e cambieremo il sistema sanitario nazionale, perché
quei quasi 19 miliardi del Piano ci aiuteranno a rafforzare la presenza sul territorio e a investire massicciamente in tecnologia e in digitalizzazione.
Signor Presidente del Consiglio, dietro tutti questi progetti è visibile
quella nuova visione dell'economia di cui ha parlato oggi Giuliano Amato. È
una visione in cui ci riconosciamo pienamente: un'economia sostenibile sul   
– 59 –
 
versante sociale e ambientale, in cui il capitalismo è nuovamente temperato
da principi etici; un'economia in cui pubblico e privato tornano a integrarsi.
Le riforme, come ha detto anche oggi, signor Presidente del Consiglio, sono
una componente decisiva del Piano non solo per attuarlo, ma soprattutto per
superare le debolezze strutturali che spiegano vent'anni di stagnazione del nostro Paese. Il programma di riforme e il cronoprogramma contenuti nel Piano
sono sfidanti, sono molto ambiziosi (pubblica amministrazione, giustizia,
semplificazione, concorrenza, Fisco) e credo che ne siamo tutti consapevoli.
Su queste tematiche i punti di partenza tra le forze che sostengono il Governo
sono lontani e in qualche caso in passato sono stati anche contrapposti. Non
è però una missione impossibile realizzare quelle riforme; le faremo se
avremo la capacità politica di superare veti e di costruire punti d'incontro tra
forze e interessi molto diversi (Applausi). Questa, infatti, è la forza del riformismo quando diventa azione politica. Faremo queste riforme se dimostreremo con i fatti che le dobbiamo fare non perché ce lo chiede l'Europa, ma
perché quelle riforme convengono all'Italia e agli italiani.
Dobbiamo tuttavia tenere a mente una lezione, perché più volte in Italia abbiamo cercato di fare le riforme strutturali per modernizzare il nostro
Paese. I cambiamenti non sono mai un pranzo di gala, devono essere accompagnati da misure sociali per aiutare chi perde dalle riforme. Il riformismo
calato dall'alto sulla testa del popolo è sempre destinato alla sconfitta (Applausi). Per questo, signor presidente Draghi, serve un nuovo patto sociale,
un patto per la ricostruzione tra le forze politiche, il Governo, le parti sociali.
È per questo che serve un'assunzione di responsabilità politica che vincoli
tutte queste forze di fronte al Paese.
Il lavoro deve essere al centro di questo patto per la ricostruzione, perché l'Italia impiegherà almeno due anni per recuperare quello che abbiamo
perso nel 2020, quando quasi un milione di persone hanno già perso il lavoro;
precari, autonomi, giovani, donne e altri lo perderanno nei prossimi mesi. In
quest'anno di pandemia le disuguaglianze sono aumentate e si sono aperte
nuove fratture sociali ed è a rischio la tenuta e la coesione del Paese. Per questo nel Piano è necessario dare priorità ai progetti che creano più lavoro, a
partire da quello per i giovani e per le donne, attuando concretamente la condizionalità che il Partito Democratico ha fortemente chiesto e ottenuto di inserire nel Piano. Next generation EU deve servire per migliorare i servizi per
l'impiego, per rafforzare le politiche attive del lavoro, per aiutare le imprese
che sceglieranno di non licenziare, per incentivare chi nei prossimi anni creerà
lavoro e avvierà nuove imprese ed è cruciale mettere in campo nuove politiche industriali.
Signor Presidente del Consiglio, il Piano che approveremo oggi va
fatto vivere nel Paese. Prendiamo atto del fatto che il Governo ha sciolto positivamente i nodi della governance, però dobbiamo fare un passo in più, dobbiamo definire i percorsi più efficaci per coinvolgere nella fase di attuazione
il Parlamento, gli enti territoriali, le parti sociali. È questo il senso della proposta di una Commissione bicamerale sul PNRR, è questo il senso della richiesta di creare i canali, affinché tutto il Paese partecipi all'attuazione del
piano (Applausi).   
– 60 –
 
Signor Presidente del Consiglio, la via da percorrere non è facile né
sicura, ma deve essere percorsa e lo sarà. Sono le parole di Altiero Spinelli ed
Ernesto Rossi che concludevano il Manifesto... (Il microfono si disattiva automaticamente). (Applausi).
PRESIDENTE. È iscritto a parlare il senatore Romani. Ne ha facoltà.
ROMANI (Misto-IeC). Signor Presidente, signor Presidente del Consiglio, penso che quelli nelle Aule parlamentari siano stati due giorni faticosi.
Mi permetta quindi di sollecitare la sua attenzione con dei numeri; anzi, meglio, con alcune incertezze che ci sono sui numeri delle risorse a disposizione.
A pagina 22 del Piano c'è una tabella che riassume tutte le risorse:
191,50 miliardi del PNRR, 13 miliardi del React-EU e 30,64 miliardi del
Fondo complementare, quello che viaggia nell'arco degli anni. Il totale fa
235,14. Però, Presidente, nella sua relazione lei ha parlato di 15 miliardi del
Fondo per lo sviluppo e la coesione, che sappiamo esistere, ma anche di altri
26 miliardi che sono altre risorse - cito le sue parole - stanziate entro il 2032,
da destinare alla realizzazione di opere specifiche. Il totale di queste risorse
fa 276 miliardi.
Capisco che sul PNRR dobbiamo scrivere le cose che riguardano direttamente il PNRR, però probabilmente se il Ministero dell'economia e delle
finanze (MEF) fornisse una tabella onnicomprensiva che verifichi le cifre e
faccia capire tutte le risorse che sono a disposizione potrebbe sicuramente
aiutarci.
Il compito che attende tutte le forze politiche è quello della straordinaria opportunità economica e culturale di ridisegnare il volto dell'economia
italiana, avviando una stagione di riforme strutturali e di politiche industriali,
capaci quindi di costruire un ecosistema sostenibile, digitale e competitivo a
livello europeo, ripensando anche il modello stesso di organizzazione territoriale attraverso la riqualificazione e la diffusione di servizi e infrastrutture,
senza ovviamente dimenticare la specificità italiana.
Voglio però andare nel concreto con alcuni accenni specifici. Parto
dalla digitalizzazione; ritengo che sia necessario superare la logica di aree
bianche e aree grigie per adottare quella del diritto universale alla connessione
- ribadisco il concetto: diritto universale alla connessione - coinvolgendo negli investimenti gli operatori che più guadagnano dalla diffusione capillare
della Rete, dai fornitori di contenuti ai circuiti dei pagamenti digitali, ad esempio. Tra parentesi a pagina 100 del Piano, a piè pagina vi è una definizione
delle aree e si fa dove c'è un minimo di confusione. Vengono citate le aree
nere, che sono quelle dove noi sappiamo esistere più operatori, e sono definite
a fallimento di mercato. Forse vale la pena di rileggere quella pagina perché
mi sembra leggermente pasticciata.
La digitalizzazione ovviamente è un passaggio fondamentale che segue logicamente il processo di digitalizzazione della pubblica amministrazione.
Valorizzazione e inclusione del territorio nazionale non vuol dire solo
promuovere itinerari turistici per borghi caratteristici, ma rendere quei borghi
nuovamente abitabili, portando servizi, pubblica amministrazione, credito,   
– 61 –
 
sanità e infrastrutture materiali e immateriali, hub logistici, 5G, riqualificazione digitale degli uffici pubblici, stazioni di coworking, intercettando anche
quel fenomeno che sta emergendo e che è stato definito deurbanizzazione.
Inoltre la specificità tutta italiana del tessuto delle piccole medie imprese e della loro organizzazione in distretti industriali va valorizzata, creando
le condizioni logistiche per la loro formazione anche nelle aree del Paese più
periferiche. È un tema che riguarda il Sud, le isole, ma soprattutto e anche le
aree interne.
Dobbiamo investire in economia di prossimità, rendere tutto il territorio nazionale un luogo dove poter costruire il proprio futuro.
Un secondo argomento che vorrei toccare velocemente è la green economy. La stessa logica di sviluppo deve essere alla base della tradizione energetica ed ecologica; bene quindi l'investimento sulla filiera dell'idrogeno e
dell'economia circolare, ma attenzione al tema della mobilità elettrica, in particolare per quanto riguarda la realizzazione e lo smaltimento delle batterie al
litio. C'è qui un auspicio alla realizzazione di impianti di costruzione di batterie, ma lei sa, Presidente, che in una ridente località svedese, ma anche a
Torino, nelle aree ex Olivetti sono in costruzione impianti enormi; a Torino
vengono investiti circa 4 miliardi, con 4.000 lavoratori e con un indotto di
15.000. Quindi non ho ben capito perché l'auspicio sia di costruire quando ci
sono già due grandissimi progetti che si stanno diffondendo in Europa.
Al di là però di questi progetti specifici, il tema non è tanto la produzione delle batterie, quanto l'approvvigionamento delle materie prime rare;
litio, in primis. In questo senso sarebbe necessario un impulso maggiore per
implementare la ricerca... (Il microfono si disattiva automaticamente). (Applausi).
PRESIDENTE. Senatore Romani, può consegnare la restante parte
dell'intervento affinché sia allegata agli atti.
È iscritta a parlare la senatrice Ronzulli. Ne ha facoltà.
RONZULLI (FIBP-UDC). Signor Presidente del Consiglio, il recovery plan rappresenta un'occasione importante, direi irripetibile per il rilancio
del nostro Paese. La pandemia si è abbattuta con durezza sull'Italia colpendo
soprattutto le componenti più fragili della società: donne e bambini. Il progetto di rilancio che con il PNRR stiamo delineando non poteva quindi - questo l'ho ripetuto in varie occasioni - prescindere da una particolare attenzione
ai più fragili. Dobbiamo ripartire dalle famiglie e dai più piccoli, certamente
il recovery prevede stanziamenti e risorse mai viste prima in favore di queste
categorie, anche se confesso che avrei preferito un impianto un po' più organico. Mi spiego meglio: sarebbe stato bello vedere nero su bianco, fra le missioni del Piano, anche una specifica missione dedicata all'infanzia. Bambini e
adolescenti sono il nostro futuro e ogni progetto per la ripresa e la rinascita
dell'Italia deve necessariamente prevedere interventi in loro favore e in favore
delle famiglie e delle coppie giovani. Ho apprezzato, signor Presidente, la
chiarezza con la quale ha rappresentato la gravità della situazione demogra-
fica del nostro Paese: tanti morti a causa dell'epidemia, ma anche drammaticamente un crollo delle nascite. La peste bianca della denatalità ha trovato   
– 62 –
 
nella pandemia ulteriore linfa. È necessario rilanciare le nascite, molte coppie
non fanno più figli, come lei ha ricordato, perché non riescono ad avere accesso ai mutui e quindi a comprare casa e a programmare il futuro.
Come Presidente della Commissione bicamerale per l'infanzia e l'adolescenza, ma prima ancora come donna e come mamma, ho più volte ribadito
l'esigenza di un piano di investimenti per la fascia 0-6 anni. L'obiettivo che
l'Italia deve porsi è che le spese per l'infanzia in generale e quelle per la famiglia siano almeno pari alla media europea. Un impegno straordinario - è innegabile - serve soprattutto nelle Regioni del Mezzogiorno, dove questa percentuale di offerta dei posti negli asili nido oggi appare un miraggio. È inaccettabile che ci siano bambini di serie A e di serie B solo perché nati in Regioni d'Italia diverse. Non dimentichiamo, poi, che la carenza di servizi educativi per l'infanzia, unita all'iniqua ripartizione dei carichi di lavoro familiare, condiziona negativamente l'offerta di lavoro femminile e riduce il tasso
di partecipazione delle donne al mercato del lavoro. In questa spirale, le donne
madri si fanno carico di maggiori oneri e di maggiori responsabilità.
Non posso, quindi, che apprezzare la scelta di proseguire nel solco
tracciato, da un lato con l'istituzione dell'assegno universale per i figli e
dall'altro con il finanziamento di 4,6 miliardi di euro per asili nido e scuole
per l'infanzia e relativi servizi di educazione e cura. Secondo le stime, attraverso il progetto dovremmo giungere alla creazione di circa 228.000 posti.
Certo, 900 milioni di euro per investimenti volti ad assicurare l'estensione del
tempo pieno e delle mense sono un po' pochi, ma comunque lo voglio vedere
come un punto di partenza soprattutto per il Mezzogiorno, dove, come sappiamo, non solo i nidi, ma anche il tempo pieno scarseggiano. Questa è una
misura fondamentale per garantire ai genitori e in particolare alle donne la
possibilità di conciliare la vita familiare e quella lavorativa. A tal proposito,
giudico positivamente anche la proposta del ministro dell'istruzione Bianchi,
che ha annunciato lo stanziamento di 510 milioni per tenere aperte le scuole
per far recuperare la socialità ai ragazzi anche nei mesi di giugno e di luglio.
Positivo è anche lo stanziamento di 3,9 miliardi per l'edilizia scola-
stica, risorse che devono tradursi non soltanto in importanti interventi strutturali e antisismici, ma anche in un più generale ammodernamento e in un'innovazione degli ambienti anche per superare le "classi pollaio".
Le conseguenze dell'epidemia hanno messo a dura prova la salute psichica dei più giovani. So bene che il Piano ha privilegiato investimenti più
concreti, ma a volte bisogna buttare il cuore oltre l'ostacolo e pensare anche
ai beni immateriali come appunto il benessere psicologico dei bambini e degli
adolescenti. Va valutata, quindi, prossimamente l'opportunità di prevedere
nella missione istruzione e ricerca l'inserimento sistematico e strutturale dello
psicologo scolastico negli istituti di ogni ordine e grado.
Questo Piano parla di futuro e senza bambini non ci può essere futuro.
(Applausi).
PRESIDENTE. È iscritto a parlare il senatore Salvini. Ne ha facoltà.   
– 63 –
 
SALVINI (L-SP-PSd'Az). Signor Presidente, presidente Draghi, grazie per l'attenzione che ci riserva, che non è da tutti e che non sempre i suoi
predecessori hanno dimostrato nella stessa maniera.
Grazie anzitutto per l'autorevolezza che sta restituendo all'Italia. Qualcuno prima di lei aspettava consigli, se non ordini dalla signora Merkel. Il
fatto che, come riportato sui giornali, lei abbia alzato il telefono con la presidente della Commissione europea chiedendo rispetto per l'Italia mi ha reso
orgoglioso di essere parlamentare e cittadino di questo Paese. (Applausi). Essere in Europa, sì, ma da protagonisti, non da comparse pagatrici. Non siamo
gli alunni un po' discoli da bacchettare e accontentare ogni tanto; siamo un
Paese fondatore di quello che era un sogno e che vorremmo continuasse a
essere tale e non già una gabbia o un vincolo da cui potersi e doversi liberare.
(Applausi). Penso che anche i segnali e i simboli siano importanti.
I colleghi hanno ricordato tanti temi e io non amo ripeterli, né perdere
e far perdere tempo. Presidente Draghi, la ringrazio per aver ricordato i dimenticati, non solo nei fatti, ma anche nel suo intervento. Tra i dimenticati
ricordo i 5 milioni di italiane e italiani portatori di disabilità. Un Paese civile
non può avere cittadini di serie B né a scuola, né sul lavoro. (Applausi). Sono
stati rimessi al centro, con soldi veri (ho letto oltre 300 pagine del documento)
pari a 6 miliardi di euro, donne e uomini speciali che meritano qualcosa in più
e non qualcosa in meno. Mi riferisco all'abbattimento di barriere architettoniche nelle biblioteche, nei musei, nelle scuole, lungo le strade, nei palazzi, sui
treni e sugli autobus, nonché a centinaia di milioni di euro investiti per offrire
un lavoro vero a donne e uomini che non chiedono compassione, né elemosina e che si sentono una ricchezza per questo Paese. (Applausi). Sono contento che la disabilità, anche in questo piano ambizioso, non sia vissuta, a
pagina 385, come una postilla obbligatoria da inserire perché diversamente
non si può fare.
Abbiamo chiesto e ottenuto - la ringrazio anche per questo - un Ministero appositamente dedicato alle donne, agli uomini, ai giovani e agli anziani
portatori di disabilità perché diventino portatori di ricchezza e saggezza. La
destinazione di 6 miliardi di euro a favore di non vedenti, non udenti e disabili
fisici e psichici significa che questo è un Paese che guarda davvero avanti.
Per questo la ringrazio, Presidente, e vedremo di usare bene questi fondi. (Applausi).
Tra questi fondi, 300 milioni di euro (non ricordati sostanzialmente da
nessuno, ma per me particolarmente importanti, ancorché si tratti - ripeto - di
300 milioni su 200 miliardi di euro) sono destinati al potenziamento dell'Agenzia nazionale per l'amministrazione e la destinazione dei beni sequestrati
e confiscati alla criminalità organizzata. La lotta a mafia, camorra e 'ndrangheta non si fa nei convegni, ma in quest'Aula, convintamente, con i soldi e
le leggi. (Applausi). Per quanto ci riguarda, ovunque ci sia un mafioso c'è
guerra, perché non ci sono next generation, futuro, lavoro, bellezza e libertà
se non ci si libera dal ricatto di mafia, camorra e 'ndrangheta. Il fatto che in
questo piano di utilizzo dei fondi si sia trovato spazio anche per questa sacrosanta battaglia è motivo di orgoglio per me e per tutta l'Italia. (Applausi).   
– 64 –
 
C'è poi un'altra sfida, signor Presidente del Consiglio, rappresentata
dalla riforma della burocrazia. Questa catastrofe può essere un'occasione storica, però ci vorrà coraggio. In Italia i cantieri durano in media, dall'inizio alla
fine, 815 giorni, ossia quasi un anno in più rispetto alla media europea. Siamo
penultimi in Europa, davanti solo alla Grecia, per lunghezza, burocrazia e ritardi e penultimi anche per tempi di pagamento delle aziende che vincono un
appalto. In quest'Assemblea ci sono colleghi che si riempiono la bocca della
parola Europa, ma solo quando conviene loro. Io voglio far parte di un Governo e vivere in un Paese dove le aziende e le imprese vengono pagate a
trenta giorni, così come previsto dalla direttiva europea, e non a novanta
giorni. (Applausi). Non ci può essere l'Europa alla carta che va bene in alcuni
casi e va male in altri. Quindi, noi invochiamo la direttiva europea sui ritardati
pagamenti per dare ossigeno alle nostre imprese. E ricordiamo e invochiamo
anche (e qui vedremo gli amici, i compagni d'avventura del Partito Democratico e del MoVimento 5 Stelle se le daranno il sostegno che noi oggi in quest'Aula le preannunciamo) l'azzeramento e la sospensione della normativa italiana sugli appalti, sostituita dalla ben più efficace ed efficiente normativa
europea. (Applausi).
Azzeriamo il codice degli appalti italiano e utilizziamo la normativa
europea. Viva l'Europa sui tempi di pagamento e sugli appalti veloci. Vediamo se dai banchi della sinistra ci sarà tutto questo euroentusiasmo anche
quando si tratterà di tagliare alcuni artigli, alcune lunghezze e alcune autorizzazioni all'interno delle quali si nasconde la corruzione. Perché più lungo è il
processo di un appalto, più facile è trovare un corrotto e un corruttore. Se
velocizzeremo i tempi sul modello Genova, vedrete che ruberanno di meno e
lavoreranno di più. Vedremo cosa ci dicono. (Applausi).
Concludo qui dicendo che la Lega c'è. Noi siamo alleati leali: purtroppo, dice qualcuno a sinistra. Noi abbiamo risposto all'appello del presidente Mattarella, mettendo prima l'Italia rispetto all'interesse di partito e se
qualcuno pensa di buttarci fuori ha sbagliato a capire. Noi qua siamo e qua
rimaniamo orgogliosi e convinti per aiutare il nostro Paese. (Applausi).
Presidente Draghi, noi ci fidiamo degli italiani e delle imprese. C'è
stato un dibattito di giorni e di ore sulle riaperture e sul coprifuoco. La ringrazio perché chi stamattina ha potuto andare a bere un caffè seduto al bar l'ha
fatto per una scelta di coraggio, per un rischio calcolato. Giustamente, nell'ultima settimana 4.000 italiani hanno lasciato i posti letto degli ospedali, 500
sono usciti dalle terapie intensive e 3 milioni di Italiani sono stati vaccinati.
Fidiamoci degli italiani e fidiamoci delle imprese. (Applausi).
Io penso che il diritto alla salute, il diritto al lavoro e il diritto alla
libertà possano e debbano convivere. Quindi, la ringrazio per questo Piano
ambizioso, presidente Draghi. La ringrazio anche per aver superato ritardi accumulati da qualcuno che, per mesi, evidentemente ha sonnecchiato. Quindi,
siamo arrivati meglio degli altri e prima degli altri. La invito a fidarsi di chi
ha il coraggio di difendere le proprie idee, anche assumendo posizioni scomode, e di diffidare invece di chi dice sempre e solo sì, non per amor di Patria,
ma per amor di poltrona. Grazie, Presidente, e viva l'Italia. (Applausi).
PRESIDENTE. È iscritto a parlare il senatore Pesco. Ne ha facoltà.   
– 65 –
 
PESCO (M5S). Signor Presidente, un ringraziamento particolare va a
tutti coloro che hanno lavorato su questo Piano e che continueranno a lavorare
per dargli una corretta definizione e soprattutto una rapida attuazione. Abbiamo bisogno, infatti, di fare in fretta, ma soprattutto, signor Presidente, di
fare bene. È una cosa estremamente necessaria per il nostro Paese, per le future generazioni e per i nostri giovani. (Applausi).
Questo Piano, però, era una cosa impensabile fino a marzo 2020, nel
senso che, per fortuna, abbiamo avuto il presidente del Consiglio Conte, che,
grazie anche all'impegno di altri Stati membri, è riuscito a convincere l'Unione europea a impegnarsi e a indebitarsi per tutti i Paesi in difficoltà, come
il nostro, con uno strumento comune. Questa era una cosa impensabile fino a
marzo 2020. Ora c'è e questo anche grazie al lavoro che è stato fatto in precedenza.
Questo è, però, uno strumento particolare, molto ampio. Questa è la
terza volta che lo vediamo in Parlamento: abbiamo visto le linee guida, abbiamo visto il Piano Conte, abbiamo visto presentato il Piano Draghi ed ora
vediamo questa versione che io definirei quasi definitiva. Purtroppo, infatti,
perché è così ampio ma non presenta quelli che sono i progetti esecutivi. Noi
abbiamo bisogno di avere contezza delle cose precise che verranno fatte, ma
soprattutto dei luoghi in cui verranno fatte e questo, purtroppo, ancora non
c'è. Signor Presidente del Consiglio, su questo chiediamo un impegno del Governo a farci avere quanto prima il progetto completo con i dettagli perché
qui abbiamo solo contezza delle missioni e delle componenti, ma sulle azioni
singole abbiamo veramente poco. (Applausi).
Veniamo a una cosa particolare. Noi ci siamo sempre espressi nei confronti del Governo in modo ampio tramite delle risoluzioni, degli atti che impegnano il Governo e non siamo mai riusciti a esprimerci in modo diretto con
delle cose da fare in modo condizionato perché non c'è ancora uno strumento
utile, su un programma così ampio che durerà così tanti anni, per impegnare
il Governo in modo puntuale e definitivo. Secondo me, ciò costituisce una
lacuna dei nostri strumenti parlamentari.
Andiamo oltre perché sono sicuro che da qui all'esecuzione di questi
lavori si dovrà ripassare dal Parlamento, almeno in sede di legge di bilancio.
Qualcosa dovrà passare dal Parlamento perché dobbiamo avere contezza di
ciò che verrà fatto e dobbiamo approvare soprattutto ciò che verrà fatto.
Quindi, immagino che in un futuro non troppo lontano tutto passerà dal Parlamento in modo che ci sia un'approvazione definitiva e, soprattutto, la possibilità per il Parlamento di esprimersi con delle condizioni precise per il Governo. (Applausi).
Signor Presidente, veniamo ai temi. Nelle scorse "edizioni" mi sono
espresso su tre temi fondamentali. L'ambiente è, purtroppo, la Cenerentola
del Piano perché per l'ambiente dobbiamo fare molto. Purtroppo, in Italia abbiamo inquinato tanto nei decenni precedenti. Ora abbiamo bisogno di una
vera rivoluzione e purtroppo, Presidente, mi scusi, non ci sono ancora elementi sufficienti per dire che questa transizione ci sarà. (Applausi). Purtroppo,
è così perché in Italia abbiamo ancora moltissime zone inquinate non protette
e sulle quali non c'è l'impegno a bonificare. Per fortuna, si parla di bonifiche   
– 66 –
 
e questo lo apprezzo, insieme a tutto il MoVimento 5 Stelle. Le risorse inserite
non sono, però, assolutamente sufficienti.
Finalmente si parla di biodiversità e lo apprezziamo, ma le risorse inserite purtroppo non bastano. Si parla anche di ecosistema marino. Ben venga;
era necessario scriverlo; l'altra volta abbiamo chiesto noi di inserirlo nelle
linee guida sul progetto Conte. Ora c'è, ma le risorse non sono ancora abbastanza. Bisogna fare di più e spero - visto che ci sarà un fondo aggiuntivo -
che buona parte di quelle risorse potranno essere usate per l'ambiente. Non
possiamo più continuare, infatti, a piangere le morti delle persone che si sono
ammalate di tumore perché vivevano in un'area inquinata. (Applausi). Presidente, su questo dobbiamo fare assolutamente di più.
Veniamo al capitolo della non autosufficienza. Presidente, veramente
cerco di fidarmi perché nel Piano precedente sulla non autosufficienza vi era
una parte che contava 3,3 miliardi. Ora sulla prima componente di quella missione siamo scesi a circa un miliardo, però c'è molto di più sulla qualità dell'abitare e sull'housing sociale. Ci sono circa 3 miliardi in più, però le persone
che hanno bisogno veramente necessitano di servizi assistenziali, di qualcuno
che li vada a trovare per farli stare bene e, quindi, non possiamo investire solo
sul mattone. (Il microfono si disattiva automaticamente).
PRESIDENTE. Dichiaro chiusa la discussione sulle comunicazioni
del Presidente del Consiglio dei ministri.
Comunico all'Assemblea che sono state presentate le proposte di risoluzione n. 1, dai senatori Licheri, Romeo, Bernini, Malpezzi, De Petris, Faraone e Unterberger, n. 2, dal senatore Ciriani e da altri senatori, e n. 3, dalla
senatrice Granato e da altri senatori, i cui testi sono in distribuzione.
Avverto che è in corso la diretta televisiva con la RAI.
Ha facoltà di intervenire il presidente del Consiglio dei ministri, professor Draghi.
DRAGHI, presidente del Consiglio dei ministri. Signor Presidente, la
prima osservazione che mi viene da fare dopo aver ascoltato il dibattito è che
oggi è un giorno positivo; non trattiamo qualcosa di cui dispiacersi. (Applausi). È positivo per l'Italia.
Voglio anche ricordare che questo Senato è stato protagonista nel disegno, attraverso le molte consultazioni fatte nei mesi scorsi, attraverso le
osservazioni di cui abbiamo tenuto conto. Sarà protagonista nell'attuazione
del Piano, quindi, credo che molte delle osservazioni fatte richiamino giustamente la scarsità dei tempi che c'è stata.
Ho ricordato in altre occasioni che il 30 aprile non è una data mediatica; è una data per avere subito i soldi. Se avessimo deciso di presentare il
Piano il 10 maggio i soldi li avremmo avuti dopo, non so se a giugno o addirittura dopo l'estate. Quindi, ecco il motivo dei tempi molto stringenti. Tra
l'altro, non ho mai detto «garantisco io»: non è il mio stile. (Applausi).
Al centro del Piano c'è l'Italia, con le sue straordinarie qualità che ci
rendono orgogliosi e anche le sue ormai storiche fragilità, su cui credo che
tutti siamo d'accordo. Occorre trovare ora il consenso per affrontarle e risolverle. Questo piano ci dà l'occasione per farlo.   
– 67 –
 
Il Piano è certamente un disegno di un progetto - ci sono tanti numeri,
c'è tanto denaro al suo interno - ma è anche un'occasione per farci riflettere
sul fatto che dobbiamo lavorare insieme, e quando dico insieme non intendo
soltanto qui dentro, ma insieme con il Governo, con gli enti locali, con tutto
il popolo italiano.
Questo Piano presuppone e di fatto creerà cambiamenti; pensate soltanto alla mole degli investimenti: pensate che l'Italia resti la stessa dopo? No.
I cambiamenti avranno effetti certamente economici ma anche sociali importanti, e si possono attuare soltanto se c'è accordo, se c'è volontà di successo,
non di sconfitta. (Applausi).
Ciò che ci sta davanti è molto complesso: le riforme, l'impianto istituzionale, Ministeri, Regioni, Comuni, Province, e poi la vera e propria messa
a terra, come si dice.
Dicevo stamattina che corruzione, stupidità, interessi costituiti continueranno a essere i nostri nemici e ribadisco che sono certo che saranno battuti (Applausi); ma c'è anche un altro nemico, ed è l'inerzia. Mi riferisco all'inerzia istituzionale che si è radicata nei nostri comportamenti anche per la
stratificazione di norme che ha accompagnato gli ultimi trent'anni. (Applausi).
Queste riforme ci aiuteranno a superarla e per questo sono così importanti.
Tornando ai tempi limitati di cui questa discussione ha potuto giovarsi, ci sarà il momento dell'attuazione. Ricordiamoci che le riforme saranno
adottate con strumenti legislativi, disegni di legge, leggi delega, decreti-legge,
nei cui procedimenti di adozione il Parlamento tutto avrà, come è ovvio, un
ruolo determinante nella discussione e nella determinazione del contenuto.
Quindi, ancora una volta la collaborazione tra il potere legislativo ed esecutivo è cruciale in questa prospettiva.
Siccome moltissimi interventi hanno riguardato il Sud, vorrei trattare
questo punto in particolare. Facciamo prima un conto delle risorse destinate
al Sud. La domanda è: sono poche le risorse destinate dal Piano? Questo conto
ci fa vedere che non ci sono solo le risorse del Piano, ma il Mezzogiorno
dispone di un complesso di risorse, provenienti da diverse fonti di finanziamento. Il PNRR e il fondo complementare destinano al Mezzogiorno circa 82
miliardi di euro su 206 miliardi di euro totali, delle risorse ripartibili su base
territoriale; il 40 per cento. Forse a qualcuno il 40 per cento può sembrare
poco. A queste risorse però si aggiungono quelle dello strumento React-EU,
appositamente attivato dall'Unione europea per contrastare gli effetti della
crisi pandemica. Su un totale di 13,5 miliardi di euro destinati all'Italia, al
Mezzogiorno andranno 8,5 miliardi di euro, destinati in larga parte a realizzare iniziative nel settore delle politiche del lavoro e dell'inclusione sociale,
della salute e della ricerca. Le aree del Mezzogiorno potranno inoltre beneficiare delle ingenti risorse stanziate dal bilancio dell'Unione europea per i
fondi strutturali 2021-2027 e i fondi per lo sviluppo rurale e la pesca: unitamente alle corrispondenti risorse del cofinanziamento a carico del bilancio
statale, al Mezzogiorno andranno circa 60 miliardi di euro, su 85 miliardi di
euro. Queste risorse saranno destinate a realizzare interventi in molteplici settori: ricerca, innovazione, tecnologie digitali, sostegno dell'economia a basse
emissioni di carbonio, gestione sostenibile delle risorse naturali, sistema delle
imprese, occupazione, scuola, eccetera.   
– 68 –
 
Le aree del Mezzogiorno potranno inoltre beneficiare, per la realizzazione dell'Alta velocità, la linea ferroviaria Salerno-Reggio Calabria, di ulteriori risorse, pari a 9,4 miliardi di euro, su un totale di 10,4 miliardi di euro.
Si tratta delle risorse reperite con lo scostamento di bilancio approvato dal
Parlamento nei giorni scorsi, saranno incluse nel prossimo decreto-legge sul
Fondo complementare e saranno aggiuntive al fondo stesso. Ulteriori risorse
provengono dal Fondo per lo sviluppo e la coesione, con questa ripartizione:
nella programmazione per il 2014-2020, sono previsti 24 miliardi di euro per
il Sud, su un totale di circa 30, programmati e non ancora impegnati; nella
programmazione per il 2021-2027, sono previsti 35 miliardi di euro al Sud,
su un totale di 44 miliardi di euro, già assegnati e la restante parte sarà assegnata con legge nel 2022; c'è poi la ricostituzione delle risorse per il 2021-
2027 utilizzate nel PNRR, per 12,4 miliardi di euro al Sud, su un totale di
15,5 miliardi di euro, su scostamento di bilancio approvato dal Parlamento
nei giorni scorsi, che saranno incluse nel prossimo decreto-legge sul Fondo
complementare.
Naturalmente sarà importante evitare che i programmi straordinari
siano compensati da una riduzione della spesa ordinaria, ma detto questo, qual
è la lezione che si trae? La prima lezione che si trae è che il Sud non è stato
discriminato in questo afflusso di fondi. Si potrà far meglio, si potrà cercare
di riparare a qualche mancanza in tutta questa congerie di sorgenti e di fondi,
ma sostanzialmente l'impressione non è quella di una discriminazione colpevole.
La seconda lezione è che le risorse saranno sempre poche, se uno non
le usa. Questo è il punto. (Applausi).
Per usarle, certamente le riforme aiuteranno, ma c'è veramente una
storica inerzia che bisogna superare, che non è colpevole, ma è un'inerzia che
si vede, soprattutto nella fase di progettazione. Quindi, anche su questo bisogna impegnarsi collettivamente e il Governo ha previsto nel PNRR la costituzione di gruppi di lavoro che possono essere di aiuto, in questa fase, naturalmente se graditi.
Vengo ad alcuni punti specifici, sempre sul Sud.
Per quanto riguarda i porti, il PNRR prevede una componente denominata intermodalità e logistica integrata, cui sono destinati 3,5 miliardi di
euro. Oltre 1,2 miliardi, pari al 44 per cento del totale territorializzato, appaiono destinati ai principali porti del Mezzogiorno per interventi portuali
propriamente detti e altri interventi per la resilienza delle strutture portuali
contro il cambiamento climatico. Questi sono interventi fatti con risorse
nuove e non attraverso la programmazione del Fondo di coesione e sviluppo.
Ci sono poi 630 milioni di interventi per le aree retroportuali e industriali comprese nelle zone economiche del Mezzogiorno, che andranno a incidere, tra l'altro, proprio sui principali nodi logistici e portuali del Sud: Napoli, Taranto e Gioia Tauro. Per Gioia Tauro è inoltre previsto nel contratto
di programma il finanziamento per oltre 60 milioni di euro per il collegamento
del porto alla rete regionale ferroviaria.
Sull'Alta velocità, ho detto prima dei 4,640 miliardi che copriranno i
primi lotti funzionali di Napoli-Bari, Salerno-Reggio Calabria, Palermo-Messina-Catania e Roma-Pescara. Altri 4,9 miliardi circa sono previsti per le connessioni diagonali, come la Battipaglia-Taranto e per il potenziamento di linee e stazioni ferroviarie meridionali. È molto rilevante sottolineare che al
Fondo complementare da 30 miliardi si aggiungono ulteriori 9,4 miliardi, risorse necessarie per i successivi tre lotti della Salerno-Reggio Calabria, come
ho detto prima.
Sugli asili nido, il bando per l'assegnazione ai Comuni dei primi 700
milioni di euro per gli asili nido è stato indetto sulla base di una norma della
scorsa legge di bilancio. I criteri di riparto di queste risorse riservano il 60 per
cento del totale alle aree svantaggiate, in gran parte quelle del Mezzogiorno,
delle zone periferiche delle grandi città e delle aree interne. Per i prossimi
bandi sarà evidentemente necessario correggere gli eventuali elementi di debolezza che riscontreremo con questo bando. L'obiettivo - ricordiamo - è dotare l'intero Paese di un'infrastruttura sociale che renda possibile il raggiungimento dell'obiettivo europeo del 33 per cento di bambini coperti da un servizio essenziale per le famiglie e per l'occupazione femminile.
C'è stata poi una domanda sui criteri di assegnazione dei fondi recovery, la famosa cantierabilità come criterio di selezione. Sì, è vero che l'Italia
ha ottenuto la quota più significativa di fondi europei proprio perché c'è
un'ampiezza dei divari territoriali da colmare, ma è anche vero che l'Unione
europea chiede di ridurre tali divari (territoriali, di genere, generazionali) con
azioni effettive e riforme efficaci, e non con una mera ripartizione contabile
delle risorse.
Il nostro obiettivo con il Piano è ridurre questi divari e le stime sulla
crescita e l'occupazione che ho dato prima e che il Piano produrrà testimoniano la bontà di questa visione. Il PNRR però - ricordiamolo - ha un vincolo
di utilizzo di cinque anni. Non è un alibi, è un dato di fatto; deve tener conto
anche delle storiche difficoltà del Sud di assorbimento dei fondi pubblici.
Quindi dobbiamo lavorare insieme anche su quel fronte.
Vengo ora ad altre osservazioni specifiche.
Parto dall'intervento della senatrice Cattaneo: sono d'accordo con tutto
quello che ha detto e, quindi, non ho risposte specifiche, se non rimarcare che
il suo invito di procedere all'assegnazione dei fondi attraverso procedure competitive è stato pienamente accolto, anche nella costituzione dei centri di ricerca. Non ci sono più numeri; si creano soltanto se si vincono i bandi.
Più fondi alla ricerca su base ordinaria: certamente, e su questo si tornerà nella prossima legge di bilancio.
Quanto al secondo punto, e cioè al fatto che c'è un nesso tra riforme e
politiche economiche, politiche monetarie e fiscali, sono stato spesso rimproverato, avendo inaugurato una politica monetaria più espansiva, di aver rimosso gli stimoli per i Governi a fare le riforme. Questa è un'accusa che mi è
stata spesso rivolta, perché si crede che le riforme si facciano solo strozzando
i Paesi con gli alti tassi di interesse. Ma questo non è vero, poiché non c'è
alcuna relazione tra riforme e tassi di interesse, tanto è vero che oggi facciamo
le riforme e le faremo con i tassi pari a zero. Perché questo? C'è il PNRR che
inaugura una diversa stagione di politica fiscale, di politica di bilancio a livello europeo. Si tratta di una scommessa che facciamo collettivamente in
tutta Europa sulla capacità di spendere - ma soprattutto di spendere bene -   
– 70 –
 
questo denaro. Questa scommessa vede l'Italia in prima fila come il Paese che
ha tirato di più su questo Fondo (forse la Spagna qualcosa di più). Quindi noi
saremo in un certo senso responsabili del successo o della perdita di tale
scommessa.
Una sconfitta su questo fronte è grave, prima di tutto perché i primi a
pagarne il prezzo saremo noi. Ma è grave anche per il futuro dell'Europa, perché non ci sarà più possibilità di convincere gli altri europei a fare una politica
fiscale comune, a mettere i soldi insieme. (Applausi). Voglio ricordare che
mettere i soldi insieme e fare una politica fiscale comune tornano prima di
tutto a nostro beneficio (Applausi), perché siamo uno dei Paesi più fragili
dell'Unione europea.
Altre domande specifiche sono su connessione e connettività. Comincio dalla banda larga: il Governo intende stanziare 6,31 miliardi per le reti
ultraveloci, la banda larga e il 5G; l'obiettivo del Governo è portare entro il
2026 reti a banda ultralarga ovunque, senza distinzioni territoriali ed economiche. A maggio - è prossimo - avviamo la mappatura dei piani di investimento previsti dai privati per identificare le aree del Paese che, senza interventi del Governo, resterebbero sfavorite. Per queste aree è previsto un contributo statale per assicurarci che non si creino nuovi divari digitali da qui al
2026. Vogliamo che si evitino duplicazioni di investimento, che gli operatori
di mercato scelgano le tecnologie più adatte ad ogni zona, e che comunque la
scelta dei cittadini e la concorrenza vengano tutelate. Grazie a questa nuova
e completa infrastruttura intendiamo investire per ammodernare la nostra amministrazione, connettere tutte le scuole e gli ospedali, incentivare le imprese
a investire e digitalizzarsi.
Ho richiamato più volte la semplificazione. La semplificazione delle
norme in materia di appalti pubblici e concessioni è un obiettivo essenziale
per la riuscita del Piano e, più in generale, per il rilancio del settore delle
costruzioni. In merito agli appalti, intendiamo riformare la disciplina nazionale sulla base delle tre direttive dell'Unione europea 2014/23, 2014/24 e
2014/25, per renderla più snella rispetto a quella vigente, anche sulla base di
una comparazione con la normativa adottata in altri Stati membri dell'Unione
europea. A tal fine, si interverrà con una legge delega da presentare entro
l'anno corrente. Inoltre, intendiamo prorogare le semplificazioni adottate con
il decreto-legge n. 76 del 2020 fino al 2023. A prescindere dal PNRR, la semplificazione normativa e amministrativa è un obiettivo cruciale per il Governo.
Il PNRR di per sé contiene molte misure per accelerare l'attuazione
degli interventi. Le riforme previste nel Piano sono poi accompagnate da indicazioni sulle tempistiche: sarà approvato un altro decreto-legge a maggio
con gli interventi urgenti di semplificazione, e questo lavoro proseguirà in
maniera progressiva e costante fino al 2026.
Un punto direi marginale è sulla giustizia, su cui i senatori Dal Mas e
Balboni hanno espresso punti di vista diversi: per il senatore Dal Mas spendiamo troppo, per il senatore Balboni spendiamo poco. Secondo me hanno
quasi ragione entrambi. I numeri sono i seguenti: l'Italia ha 3,7 pm ogni
100.000 abitanti, la Francia ne ha 3; eppure la Germania ne ha 7, il Regno   
– 71 –
 
Unito ne ha 8,6 e la Spagna ne ha 5. Anche qui è importante investire, è importante spendere ed è importante anche aumentare gli organici, ma è importante farlo bene. Quindi, la qualità del capitale umano che si accumulerà nei
prossimi mesi e anni è molto importante.
Sul ponte sullo Stretto di Messina non posso dirvi altro che c'è una
relazione ormai pronta - credo sia stata terminata nei giorni scorsi - che sarà
inviata dal Ministro delle infrastrutture e della mobilità sostenibili al Parlamento per la discussione.
Non ho altri punti particolari da affrontare. Probabilmente non sono
riuscito a rispondere a tutte le domande, ma spero di aver risposto alla maggioranza di esse. (Applausi).
PRESIDENTE. Chiedo al sottosegretario Amendola di esprimere il
parere sulle proposte di risoluzione presentate.
AMENDOLA, sottosegretario di Stato alla Presidenza del Consiglio
dei ministri. Signor Presidente, sulla risoluzione n. 1, a firma dei senatori Licheri, Romeo, Bernini, Malpezzi, De Petris, Faraone e Unterberger, esprimo
parere favorevole. Sulla risoluzione n. 2, a firma del senatore Ciriani e altri
senatori, esprimo parere contrario. Sulla risoluzione n. 3, a firma della senatrice Granato e altri senatori, esprimo parere contrario.
PRESIDENTE. Passiamo alle votazioni.
STEGER (Aut (SVP-PATT, UV)). Domando di parlare per dichiarazione di voto.
PRESIDENTE. Ne ha facoltà.
STEGER (Aut (SVP-PATT, UV)). Signor Presidente, presidente Draghi, questo è un giorno davvero importante per l'Italia. Oggi discutiamo del
progetto che può davvero consentire al Paese di sciogliere nodi e ritardi che
ne hanno strozzato la crescita e la competitività per più di vent'anni e tutto
questo è possibile grazie all'Europa.
È il più grande Piano di aiuti dai tempi del Piano Marshall, che vede
l'Italia come principale beneficiaria, perché ha posto criteri che fotografano
fedelmente le fragilità economiche e sociali legate alla pandemia. Si è affermata cioè l’idea che davanti a una tempesta di così vaste proporzioni gli ordinari strumenti di gestione politica e monetaria sarebbero risultati inadeguati.
Occorreva un salto in avanti, un cambio di schema di gioco, mandando in
soffitta le regole e i dogmi che avevano caratterizzato negativamente la gestione dell'ultima crisi economica, perlomeno fino al momento in cui, sotto la
sua guida, non ci fu quel vasto intervento per salvare l'euro e le economie
nazionali. Con il Covid bisognava intervenire nell'economia reale, sospendendo il Patto di stabilità e dando ai Paesi la possibilità di fare nuovo debito.
Allo stesso tempo occorreva uno slancio di visione, quello che ritroviamo   
– 72 –
 
nelle missioni indicate nel recovery plan, in grado di trasformare questa catastrofe umana, economica e sociale in un'opportunità per costruire società più
giuste ed economie più solide.
Per questo, Presidente, la responsabilità è doppia. Abbiamo un debito
morale nei confronti dell'Europa, per il fatto che da questo momento, attraverso il recovery fund, si può riaccendere il percorso per una sempre maggiore
integrazione, attraverso un bilancio comune e la stabilizzazione di misure votate all'innovazione. Dobbiamo riuscirvi mettendo subito in campo quelle riforme che sono state indicate nel Piano. Servono interventi coraggiosi per
spingere l'economia e far crescere i livelli occupazionali. Serve un grande
patto tra tutti gli attori politici e istituzionali, le forze sociali, i corpi intermedi,
gli attori economici, affinché il percorso delle riforme non sia viziato da rivendicazioni di parte, e affinché in esso tutti remino per centrare gli obiettivi.
Occorre una riforma della pubblica amministrazione per innalzare
qualità e capacità di spesa, attraverso l'immissione di figure che, dal giorno
stesso, sappiano cosa fare, nonché attraverso un progetto per una formazione
che accompagni i dipendenti pubblici in ogni fase del loro percorso lavorativo.
Occorre una riforma del fisco, per stabilire un nuovo patto con i cittadini; un fisco finalmente chiaro nelle regole che, con il riordino delle varie
misure, consenta davvero di alleggerire la pressione, in particolare sul costo
del lavoro.
Occorre una riforma della giustizia civile, che ripristini la certezza del
diritto e la giusta durata dei processi, che oggi fa perdere all'Italia un punto
del PIL all'anno e rappresenta il principale freno per gli investitori stranieri.
Ma ci vuole anche una vera e propria campagna per l'occupazione,
attraverso un sistema formativo che favorisca l'incontro tra domanda e offerta,
puntando anche sugli istituti tecnici, sulle scuole professionali, su quel sistema duale che, almeno in Sudtirolo, è stato di grande importanza per i livelli
di occupazione giovanile prima della pandemia (Applausi), rafforzando le
strutture per l'infanzia e favorendo misure di conciliazione tra famiglia e lavoro. Il livello del tasso di occupazione, in effetti, è direttamente proporzionale al benessere di una società.
Signor Presidente, è una scelta giusta quella di lasciare alle Regioni,
alle Province autonome e agli enti locali la responsabilità di quasi metà dei
progetti, nel rapporto 60/40, che lei ieri e oggi ha sostenuto. È la scelta che dà
maggiori garanzie di equilibrio e mette al riparo dai rischi di ingolfamento di
una struttura troppo centralizzata e da quelli di sovraccarico per le amministrazioni locali.
In questo quadro è molto positivo il rafforzamento delle risorse per la
ricerca, le politiche attive del lavoro, l'innovazione tecnologica, nonché il
forte impegno per la cultura e il turismo, per la competitività dell'intero tessuto produttivo, per le infrastrutture strategiche, con la nomina, già nelle
scorse settimane, dei commissari straordinari.
Apprezziamo altresì la volontà di non escludere quei progetti ritenuti
indispensabili per l'ammodernamento del Paese, ma che non rientravano nella
tipologia di progetti finanziabili con le risorse europee. Si tratta, Presidente,   
– 73 –
  
di un segnale politico importante, di chi non vuole limitarsi a sfruttare le risorse europee, ma intende inserirle in un ragionamento complessivo sul futuro
del Paese.
Adesso, Presidente, viene la parte più difficile, ma anche più entusiasmante. Lei lo ha detto con quel linguaggio della franchezza che la contraddistingue e noi in questo saremo con lei, per semplificare le norme, per scrivere le riforme, per fare in modo che non un solo euro vada disperso. Lo dobbiamo fare e nel frattempo dobbiamo spingere al massimo la campagna vaccinale, per fare in modo che da qui possa passare un ulteriore allentamento
delle misure restrittive, anche mettendo in campo strumenti, come quello che
abbiamo avviato in Sudtirolo, che ci possano avvicinare sempre più alla normalità.
Oggi si scrive una pagina importante. Il Gruppo Per le Autonomie
(SVP-PATT, UV) esprime il voto favorevole sul PNRR e le augura buon lavoro. (Applausi).
RENZI (IV-PSI). Domando di parlare per dichiarazione di voto.
PRESIDENTE. Ne ha facoltà.
RENZI (IV-PSI). Signor Presidente, signor Presidente del Consiglio
dei ministri, onorevoli colleghi, è stato il Piano nazionale di ripresa e resilienza a costituire il casus belli che ha portato alla crisi del Governo Conte e
alla nascita del Governo guidato dal presidente Draghi.
L'onestà intellettuale vuole che oggi si dia una risposta alla seguente
domanda: ne valeva la pena? È cambiato qualcosa? Io penso che, per chi ha
letto il testo del 9 dicembre del precedente Governo e chi ha sentito l'intervento del presidente Draghi oggi, la risposta sia chiara. Molto è cambiato, ma
non mi riferisco a singole aggiunte o modifiche; mi riferisco a una cosa che
allora non c'era e che oggi c'è: un'anima, una direzione, una visione.
Questo elemento è evidente oggi nel dibattito mondiale, nel dibattito
europeo e deve diventare oggetto di discussione tra di noi. Non è un fatto
legato alla stampa internazionale: è un po' provinciale guardare la stampa internazionale e pensare che essa sia la depositaria della verità. Tuttavia, il sentimento che il futuro in Italia è tornato in buone mani è un elemento che c'è
nel dibattito dei leader internazionali, sui mercati e nelle aspettative verso il
nostro Paese.
Di fronte a questo elemento, signora Presidente, c'è un dato di fatto
oggettivo: il recovery plan non è uno, ma son due. Voi vi chiederete com'è
possibile che ciò avvenga. In realtà, accanto ai 200 miliardi che vengono in
qualche misura incanalati dall'Europa - il presidente Draghi nella sua replica
ha dato anche una lezione tecnica, oltre che politica, sul valore per il futuro
di questo investimento - c'è una cifra più o meno analoga, di cui non si parla
mai, che Banca d'Italia stima essere nei depositi e nei conti correnti del risparmio degli italiani (imprese e famiglie) che hanno iniziato a risparmiare dal
primo giorno della pandemia. Si tratta di una cifra che viaggia tra i 170 e i
200 miliardi di euro. È come se le risorse fossero doppie: da un lato i 200   
– 74 –
 
miliardi europei, ma dall'altro un recovery plan totalmente italiano bloccato
dalla paura.
Recuperare parole di fiducia, signora Presidente, è dunque una priorità
anche economica. Recuperare un clima di fiducia passa anche da gesti simbolici, come non litigare su un orario del coprifuoco, ma prendere atto che è
fondamentale procedere con l'allargamento delle riaperture, perché questo
porta a investire il denaro degli italiani ed attrarre i denari non soltanto delle
aziende, ma anche dei turisti. Questo elemento è una pietra miliare nella storia
del nostro Paese.
Dopodiché, signor Presidente del Consiglio, lei è appena arrivato in
quest'Aula e non ha potuto gustare tutti i riferimenti a quante volte abbiamo
scritto la storia in questa legislatura: una volta alla settimana nel corso dei tre
anni precedenti qualche Ministro ha fatto un post dicendo che stava scrivendo
la storia. Questo è valso sia col Governo Conte 1 che con il Governo Conte
2. Bastava stare applicati ai social e si trovava sempre qualche Ministro: il
primo è stato un ex Ministro che ha detto che scriveva la storia perché stava
trasferendo le competenze dell'unità sul dissesto idrogeologico e sull'edilizia
scolastica ai rispettivi Ministeri; poi qualcuno ha scritto la storia affacciandosi
da un terrazzino e abolendo la povertà con il reddito di cittadinanza; poi qualcuno ha scritto la storia con i provvedimenti più disparati.
Io penso che nessuno abbia scritto la storia in questi tre anni. È certo
però che pochi la storia l'hanno studiata. Gli anni Venti del secolo scorso
hanno preso avvio con una terribile pandemia, la spagnola, che ha fatto più
morti - si spera - di quelli che farà alla fine il coronavirus, ma per la incapacità
delle classi dirigenti si sono prodotti due elementi: la crisi delle traballanti
democrazie dell'epoca e la depressione economica culminata nel 1929, alla
fine di quel decennio degli anni Venti, in una delle più grandi tragedie della
storia economica contemporanea e recente. Io vorrei che noi avessimo la consapevolezza che nessuno qui può scrivere la storia semplicemente perché fa
un decreto o un piano, ma che c'è la consapevolezza di dover presentarsi
all'appuntamento della storia con la consapevolezza di chi ha imparato dalle
lezioni del passato.
In questo senso il Governo Draghi è un elemento di fiducia per il nostro Paese, ma deve anche cogliere i problemi che noi abbiamo, perché - attenzione - niente è scontato per nessuno. Pensate a cosa è successo in Unione
europea negli ultimi dodici mesi. Nel 2020 ad aprile sembrava che l'Unione
europea avesse colto il valore della ripartenza e che il Regno Unito con Boris
Johnson, che allora era anche in un momento di difficoltà personale, non
avesse capito praticamente niente. Invece cosa è accaduto dopo un anno? La
campagna vaccinale ha visto il successo degli inglesi anche rispetto all'Unione europea e piange il cuore a me che sono europeista vedere come la
campagna vaccinale sia diventata uno spot per coloro i quali sostengono la
Brexit rispetto al mal funzionamento dell'Unione europea.
La storia cambia velocemente, e anche quella del nostro Paese. Se
prendiamo il compasso e torniamo indietro, il 27 aprile del 2016, c'era un
Governo - io ne so qualcosa - che sembrava destinato ad avere consenso per
anni. Nell'aprile del 2017 il presidente del Consiglio Gentiloni sembrava destinato ad essere il punto di riferimento di un equilibrio di larghe intese per   
– 75 –
  
anni. Nell'aprile del 2018 sembrava che si dovesse fare un Governo guidato
dall'onorevole Di Maio con il PD come sostegno. Nell'aprile del 2019 sembrava che il Governo Conte 1 non potesse fare a meno della leadership di
Salvini. Nell'aprile del 2020 nessuno poteva toccare il Governo Conte 2.
Nell'aprile del 2021 credo che vi sia una guida del Governo capace di cogliere
il valore strategico di un progetto di lungo periodo e non di un orizzonte che
divora i personaggi politici. (Applausi).
Questo perlomeno, signor Presidente, è l'augurio che io vorrei farle
avviandomi alla conclusione. La storia ci ha dato la rilevante occasione di
essere in grado di dire che l'Unione europea serve, che l'Italia ha un Governo
che pensa alle future generazioni e non alle future elezioni, che finalmente
possiamo andare sui giornali internazionali non perché abbiamo i banchi a
rotelle nascosti nei magazzini che non servono o perché abbiamo i ventilatori
cinesi malfunzionanti, ma garantiti degli amici degli amici. (Applausi). Abbiamo finalmente l'occasione di andare sui giornali di tutto il mondo come
quelli che presiedono il G20 con una visione post pandemica; come quelli che
hanno qualcosa da dire sull'Unione europea che verrà, anche adesso, ma a
maggior ragione dopo che Angela Merkel lascerà, e in un momento di grande
tensione per la Francia, che va verso una campagna elettorale difficile.
Siamo quelli che possono restituire entusiasmo e fiducia a condizione
di provare, signor Presidente, a mettere in pratica le sue parole. Lei ha detto
che l'onestà, l'intelligenza e il gusto del futuro prevarranno sulla corruzione,
la stupidità e gli interessi costituiti. Siamo tutti d'accordo sull'onestà contro la
corruzione; sull'intelligenza contro la stupidità, De Gaulle lo definiva vasto
programma, ma è una sfida comunque affascinante e suggestiva; intelligenza
artificiale o naturale che sia, siamo tutti con lei. La vera svolta che però -
secondo me - arriva dalle parole del presidente Draghi è quella relativa al
gusto del futuro contro gli interessi costituiti. Questa è la vera anima del Piano
nazionale di ripresa e resilienza. Si dice - lo ha detto il Presidente - ai ragazzi
che possono puntare a studiare nei luoghi migliori con i maestri migliori. Si
dice alle imprese che non devono aver paura di sfidare il futuro, perché possono giocarsela contro la cultura della rendita. Si dice però anche alla politica
che forse è arrivato il momento, per una volta, di avere un orizzonte più ampio, di pensare sul serio che il gusto del coraggio e del futuro sia più forte di
chi in questi anni ha sempre pensato di poter andare avanti con la cultura della
rendita e con la paura del domani.
In bocca al lupo, signor Presidente. Italia Viva annuncia il voto a favore. (Applausi).
CIRIANI (FdI). Domando di parlare per dichiarazione di voto.
PRESIDENTE. Ne ha facoltà.
CIRIANI (FdI). Signor Presidente, presidente Draghi, colleghi, nonostante le sue giustificazioni, io credo che nessuno possa negare che stiamo
discutendo e votando un Piano che il Parlamento non conosce. Lo conosce
sicuramente il Governo; lo conoscono i capi delegazione dei partiti; lo conoscono sicuramente i burocrati zelanti di Bruxelles, ma non lo conosce il Parlamento della Repubblica italiana, che è costretto a votarlo a scatola chiusa
secondo una procedura che credo non sia mai stata così avvilente per il suo
status.
Diciamo questo, presidente Draghi, non per amore di polemica fine a
se stessa e nemmeno per difendere il ruolo dell'opposizione. Lo diciamo per
difendere il ruolo della politica, il ruolo del Parlamento, paradossalmente per
difendere anche i colleghi di maggioranza, di cui immagino l'imbarazzo, dovendo votare qualcosa che non conoscono, che non hanno potuto nemmeno
leggere. Qualche tempo fa si diceva che il Parlamento era una scatola di tonno
da aprire. Il Parlamento è diventato un inutile soprammobile. Presidente Draghi, forse a lei interesserà poco o addirittura dispiacerà, ma il sottoscritto e i
20 senatori di Fratelli d'Italia che ho l'onore di rappresentare sono molto modestamente i rappresentanti del popolo italiano e lo sono perché hanno vinto
libere elezioni in una competizione democratica. I miei colleghi ed io, però,
dovremo dire che abbiamo votato un provvedimento che vale 220 o forse 250
miliardi, che indebita i nostri figli e i figli dei nostri figli, senza averlo potuto
leggere, commentare, migliorare, emendare. E diremo a futura memoria che
tutto questo è avvenuto con il silenzio di tutti, tranne che del Gruppo Fratelli
d'Italia. (Applausi). Mi consenta, Presidente - e mi consenta anche il presidente Alberti Casellati - di dire che viviamo in una strana democrazia sospesa,
in cui c'è una maggioranza talmente ampia che si sente in diritto non soltanto
di limitare le libertà individuali, ma anche di alterare le regole elementari del
gioco democratico e che considera la presenza di una forza di opposizione
coerente come un fastidio e non invece per quello che è, ovvero una garanzia
di libertà e di pluralismo.
Venendo al merito della discussione sul Piano nazionale di ripresa e
di resilienza, certamente non vogliamo né sottovalutarlo né minimizzarlo, ne
conosciamo l'ampiezza, la portata e l'importanza. La presidente Meloni, nei
colloqui che abbiamo avuto, ha anche inviato dei documenti scritti e ha elencato quelle che sono per noi le priorità. Ma non possiamo non vedere - ad
esempio - che mancano tutte le riforme che - lei mi insegna, presidente Draghi
- devono accompagnare il Piano. Manca la riforma della giustizia, manca la
riforma del fisco, manca la riforma della pubblica amministrazione e, senza
delle riforme, questo Piano viaggia con il freno a mano tirato.
Dirò poi una cosa che sicuramente è molto contro corrente, ma credo
che dobbiamo fare un bagno di realismo e di prudenza, perché ho sentito
troppi voli pindarici. Il recovery plan è certamente una grande occasione per
il nostro Paese, ma non è una bacchetta magica che in un colpo solo risolve
tutti i problemi del Paese. Abbiamo a disposizione 220 miliardi, che sono diventati 250, che potremo utilizzare nell'arco di sei anni; probabilmente i primi
effetti si dispiegheranno l'anno prossimo; abbiamo letto le stime di crescita
che avete scritto nel DEF e le consideriamo - come tutte le stime di crescita
macroeconomica scritte dai Governi - molto ottimistiche, e speriamo di sbagliare. Ma dobbiamo anche - per amore di verità - ricordare che, a fronte dei
220 miliardi in sei anni del recovery plan, in dodici mesi ne abbiamo già spesi
180 di scostamento di bilancio e i risultati, o meglio i non risultati sono sotto   
– 77 –
 
gli occhi di tutti, Presidente, compreso il fatto che buona parte di quelle risorse è ancora ferma ai Ministeri perché mancano i decreti attuativi. (Applausi). Prima di occuparci del recovery plan, allora, occupiamoci di usare le
risorse che già abbiamo e che non riusciamo a spendere.
Lei, Presidente, ci ha spiegato che questo Piano deve servire a rinnovare, a cambiare, a modernizzare il Paese, tutte cose che noi condividiamo e
che ci auguriamo possano accadere. Mi permetta, però, di dire anche un'altra
cosa: prima di cambiare l'Italia, bisogna salvarla e, per salvarla, bisogna farla
ripartire e, per farla ripartire, bisogna riaprirla, certamente in sicurezza, con
le regole, ma bisogna riaprire. Altrimenti, presidente Draghi, sul terreno di
un'economia e di una società distrutte, non funzioneranno nemmeno i miliardi
del recovery plan.
Presidente Draghi, le do atto di aver ricordato che c'è un pezzo molto
importante dell'Italia che ha subito restrizioni e sacrifici terribili e che semplicemente non ce la fa e non regge più. Siamo vicini a quel punto molto
delicato e pericoloso in cui il dramma sociale e l'emergenza economica rischiano persino di travolgere l'allarme sanitario. A questo grande pezzo d'Italia è stato detto di pazientare, un mese dopo l'altro, perché sarebbe arrivata la
svolta. A ottobre è stato detto di fare sacrifici per salvare il Natale e, poi, a
Natale, sono stati chiesti altri sacrifici in attesa di gennaio, quando sarebbero
arrivati i ristori. Ma poi non sono arrivati nemmeno i ristori. Si è detto che
sarebbe arrivato il vaccino, ma non è arrivato nemmeno quello; quando poi è
arrivato, è giunto in ritardo e con il contagocce.
È chiaro che non si può rimanere all'infinito senza il proprio lavoro, il
proprio negozio e la propria occupazione, né risposte, rimborsi e vaccino: insomma, senza niente. (Applausi).
Presidente Draghi, la cosa più straordinaria, sempre in termini di realismo e pragmatismo, è che tutta questa gente alla fine non chiede rimborsi,
o, meglio, li chiede perché sono utili e devono esserci. Non chiede il reddito
di cittadinanza o di diventare navigator, nonostante il ministro Orlando:
chiede la cosa più semplice e onesta del mondo, l'unica cosa che funziona
davvero, ossia di tornare a lavorare. Infatti, è soltanto con il lavoro, dal più
umile al più prestigioso, che si può contribuire non solo alla realizzazione di
se stessi, della propria famiglia e della propria comunità, ma anche a ricostruire la speranza e la fiducia in questo Paese e una normalità possibile che
è importante tanto quanto i soldi del Piano nazionale di ripresa e resilienza.
Presidente Draghi, il tempo è quasi finito. Non possiamo indicare le
nostre priorità, perché il tempo è passato e non ci è stato consentito farlo.
Avremmo indirizzato le risorse - lo dico brevemente - a favore dei non garantiti, di chi ha sofferto in silenzio e di chi crede ancora nel merito e nel talento;
sicuramente non a beneficio di chi crede che il futuro si conquisti pescando il
biglietto fortunato della lotteria degli scontrini, perché con questa mentalità il
Paese non va davvero da nessuna parte.
Infine, siamo accusati di essere superficiali e populisti, ma cosa c'è di
serio e lungimirante in un coprifuoco alle ore 22 che colpisce a morte il nostro
turismo? Lascio a lei la risposta, presidente Draghi.
Nonostante tutto, i torti e gli errori, noi continueremo lungo la nostra
strada, che è quella di un'opposizione senza sconti e pregiudizi. Noi non siamo   
– 78 –
  
quelli del tanto peggio, tanto meglio: siamo quelli del tricolore e continueremo sempre e comunque a tifare per l'Italia, perché almeno questa libertà di
sicuro non ce la potrete togliere. (Applausi).
MALPEZZI (PD). Domando di parlare per dichiarazione di voto.
PRESIDENTE. Ne ha facoltà.
MALPEZZI (PD). Signor Presidente, signor Presidente del Consiglio,
membri del Governo, ogni storia, come quella che stiamo vivendo oggi, ha
un suo inizio. E, se oggi siamo qui a discutere dei 248 miliardi di euro complessivi che l'Europa mette a disposizione del nostro Paese, lo dobbiamo di
sicuro al prezioso lavoro di negoziazione della nostra delegazione che il 21
luglio scorso, dopo giorni difficili di trattative, ha contribuito in modo decisivo alla nascita di questo strumento straordinario da 750 miliardi di euro per
salvare i Paesi più colpiti dal Covid. Si tratta di uno strumento che segna un
cambio di passo decisivo anche per l'Europa, diventata così davvero la casa
di tutti. Il recovery, infatti, è una grande occasione per l'Italia, ma lo è anche
per l'Europa. È un'opportunità unica che abbiamo per poter procedere davvero
verso una positiva integrazione solidale, mettendo in campo una politica permanente di condivisione, che implica che i Paesi sappiano tenere il loro debito
sotto controllo, rendendo però sostenibile, attraverso una crescita robusta,
quello che loro sono. In questo modo, quel Patto di stabilità potrà essere trasformato in un vero patto di sostenibilità, in questo caso ambientale e sociale.
Presidente Draghi, io non ho problemi a dire che l'agenda che lei ha
delineato è l'agenda dei democratici, perché è un'agenda europeista, che mette
al centro le donne, i giovani, il capitale umano, l'ambiente, l'innovazione e le
riforme per modernizzare il Paese. (Applausi).
Capisco che altre forze facciano più fatica a rivendicare questa affinità
e questa visione comune. Sono, tra l'altro, quelle forze che sono state titubanti
e anche molto contraddittorie nei confronti di questo Piano e che, per esempio, in Europa non lo hanno approvato. Questo anche perché, molto probabilmente, sono le forze vicine a Orban e al partito Fidesz, forze che in Europa
pensano che aiutare i Paesi come il nostro sia un errore. Noi, invece, non abbiamo mai cambiato idea. Siamo per l'Europa e questa è l'Europa che vogliamo.
Con il PNRR si gioca la sfida del futuro e la politica che si intesta la
sfida del futuro è la politica che ha il coraggio di non inseguire il consenso
facile: del qui e ora e del risultato immediato. Insomma, è la politica che sa
cogliere la sfida di questo tempo, che è il tempo della ricostruzione. Per rimettere in piedi il Paese e costruire opportunità, infatti, dal lavoro alla formazione, ci vuole tempo; un tempo più lungo di quello dettato dalle scadenze
elettorali, che cercano, appunto, il facile consenso.
La differenza tra i populisti e i riformisti è tutta qui. I populisti mettono
sempre in campo una visione dominata dall'ansia di dover cavalcare una
paura, di dover piantare una bandierina; i riformisti non guardano solo all'emergenza, ma mettono in campo una visione più complessiva per dare risposte al futuro.   
– 79 –
 
Signor Presidente, mi consenta di fare un appello alla responsabilità
di tutte le forze politiche, affinché si possa parlare più di PNRR e meno delle
raccolte di firme per contestare i provvedimenti approvati dal Governo di cui
si fa parte. (Applausi).
Davvero non è possibile che si facciano battaglie su questioni che sono
già risolte, perché sono risolte nella modalità in cui è scritta la norma e in ciò
che è stato detto nella cabina di regia: si deciderà insieme, sulla base dei dati,
secondo quello che lei, presidente Draghi, ha chiamato - e va bene per tutti -
il rischio calcolato. Allora, le misure andranno di pari passo con quello che
sarà il rischio, perché noi vogliamo aprire per non chiudere più. (Applausi).
Signor Presidente, l'orizzonte politico delle forze di Governo che
hanno la responsabilità di guidare il Paese in questa fase non può essere ridotto alle prossime ventiquattro ore o ai sondaggi settimanali. Se il PNRR è
la sfida per il futuro, è chiaro che abbiamo bisogno di avere uno sguardo più
lungo. Il PNRR discute dei prossimi anni. Si tratta, però, dell'inizio di un pecorso, che mette al centro un metodo e una traiettoria che dovrà essere applicata, da ora in poi, a tutte le misure economiche che anche questo Governo e
questo Parlamento si troveranno ad affrontare.
Noi crediamo, infatti, che il futuro passi davvero, oltre che dalle transizioni ecologiche e digitali, da quelle tre priorità che abbiamo messo al centro: giovani, donne e Mezzogiorno. Un Paese non può crescere, infatti, se non
è in grado di includere e di dare opportunità a tutti.
Signor Presidente, lo dico con orgoglio: il Partito Democratico ha
chiesto con forza la clausola di condizionalità su tutti i progetti per promuovere occupazione di donne e giovani. Questo indica la volontà di costruire
una società più forte ed equa, dove tutti possano partecipare e contribuire alla
costruzione di crescita e benessere. Nei prossimi anni dovremo dare al Paese
ancora più asili nido di quelli previsti dal Piano, più tempo pieno, più misure
per la natalità, in un Paese che non fa più figli e dove le donne sono costrette,
troppo spesso, a scegliere tra la maternità e il lavoro e dove i giovani sono
precari e senza alcun sostegno per realizzare i loro progetti. Dovremo essere
capaci di investire sul capitale umano, sulla creazione di posti di lavoro e sulle
politiche attive per riuscire a stare dentro i cambiamenti, che sono imposti da
questa transizione.
Presidente, ricordo un tema che a noi è particolarmente caro: i nostri
ragazzi. Noi non sappiamo veramente cosa questa pandemia stia lasciando in
loro. I dati ci dicono che hanno bisogno di sostegno, vicinanza e aiuto per
prevenire un disagio psichico che si sta diffondendo. Abbiamo bisogno di intervenire presto. Anche questa è un'emergenza e il Governo deve farsene carico. Il Parlamento sarà al suo fianco rispetto a questo.
Un altro tema importante riguarda il fatto che le risorse devono essere
spese bene. Presidente, lo ha detto anche lei nella sua replica. Per fare in modo
che diventino una vera opportunità, queste riforme devono essere fatte bene
con la centralità del Parlamento, che chiaramente sarà vigile e si intesterà
questa grande fase di cambiamento. Noi faremo la nostra parte. Per il Partito
Democratico la centralità e il ruolo del Parlamento in questa fase sono ancora
più decisivi perché le riforme servono davvero a rimuovere gli ostacoli che
hanno rallentato in questi anni la realizzazione degli investimenti.   
– 80 –
 
Signor Presidente, anche le riforme vanno sottratte alle pressioni politico-elettorali. Serve un cambio di passo all'altezza della sfida in atto. Noi ci
saremo; riteniamo il Next Generation un successo di chi, come noi, ha sempre
creduto nell'Europa e siamo contenti che chi non ci credeva oggi abbia cambiato idea.
Il Governo è nato per portare l'Italia fuori dalla crisi. Ricordo bene
l'applauso che questa Assemblea le ha riservato nel corso del suo discorso di
insediamento quando ha detto che l'unità non era un'opzione, ma un dovere
guidato da ciò che ci unisce tutti, l'amore per l'Italia. Sono trascorsi poco più
di tre mesi da quel giorno, ma mi pare ci sia bisogno di ricordare a tutti noi
presenti in quest'Aula l'impegno cui siamo stati chiamati, perché condividere
una responsabilità non significa liberarsi le mani quando si vuole e quando fa
più comodo; significa provare a superare le differenze per il bene del Paese
insieme, perché nessuno si salva da solo. Lo dobbiamo ai nostri giovani. È
questa la vera sfida.
Annuncio pertanto il voto favorevole del Gruppo PD alla risoluzione
n. 1. (Applausi).
DE PETRIS (Misto-LeU). Domando di parlare per dichiarazione di
voto.
PRESIDENTE. Ne ha facoltà.
DE PETRIS (Misto-LeU). Signor Presidente, signor Presidente del
Consiglio, colleghi, all'inizio della pandemia ci siamo ripetuti tante volte che
niente sarebbe stato come prima e ci siamo anche ripetuti molte volte che
niente doveva essere come prima, nel senso che la normalità era stato uno dei
nostri problemi e dunque anche il semplice ritorno alla normalità era un problema.
La pandemia ha squadernato e ha approfondito ancora di più i grandi
problemi del nostro Paese, la sua fragilità, le disuguaglianze e i problemi
strutturali.
Signor Presidente, poco fa ha detto nella replica che l'Italia è al centro
di questo Piano con la sua bellezza e le sue fragilità. Il nostro compito fondamentale è non tornare a quella normalità che è stata la causa di molti nostri
problemi, ma cercare di fare un grande salto in avanti. Credo sia questa la
missione, Presidente, che tutti noi ci dobbiamo assumere.
Il Piano nazionale di ripresa e resilienza è un'occasione storica per l'Italia, un'occasione straordinaria. Qualcuno ha voluto giustamente ricordare
che l'abbiamo conquistata e non è stato semplice. Non è stato semplice convincere l'Europa e aver fatto fare questo grande passo non solo per le risorse
portate all'Italia, ma per il cambiamento che comunque si è innestato in Europa. È un'occasione che dobbiamo rivendicare con orgoglio, voluta non solo
dalla delegazione, come ha detto la mia collega Malpezzi, ma anche con forza
da questo Parlamento che ci ha creduto.
Tale occasione è certamente un grande passo in avanti, Presidente, e
non la possiamo sprecare.   
– 81 –
 
Lei ha parlato dell'Italia della bellezza e della fragilità: ecco che allora
questo grande passo lo dobbiamo implementare, e implementarlo significa
crederci fino in fondo.
Ci sono alcune questioni che sono state ripetute durante il dibattito:
gli assi strategici, per me fondamentali, che si intrecciano strettamente. Sto
parlando della transizione ecologica e dell'inclusione sociale, che vanno di
pari passo perché intervenire sulle emergenze ambientali significa fare un
grande lavoro per abbattere le disuguaglianze e lo svantaggio di tantissime
persone.
Su questo fronte sono state stanziate risorse (quasi 70 miliardi sulla
transizione ecologica), ma dobbiamo sapere che, al di là della pandemia, che
è strettamente connessa alle emergenze ambientali - continuiamo a dimenticarlo sempre - per raggiungere gli obiettivi che l'Europa si è data, e quindi noi
ci siamo dati, dobbiamo fare tutti insieme un grande sforzo per implementare
le risorse, per raggiungere obiettivi fondamentali e centrali, per far sì che possano essere non solo valorizzate ma ulteriormente aumentate. Dobbiamo utilizzare tutte le altre risorse, quelle previste nella legge di bilancio e negli altri
strumenti che avremo a disposizione, per muoverci su quella strada.
Non c'è un Piano e poi l'ordinaria amministrazione, Presidente. Tutto
il nostro lavoro deve puntare a questo scopo.
Bisogna fare di più sulle rinnovabili altrimenti non ce la faremo a raggiungere quegli obiettivi. Bisogna fare di più per abbattere le emissioni. Lei
ha parlato giustamente di riforma fiscale: dobbiamo usare anche la fiscalità
ambientale, bisogna dirlo con forza, un altro strumento che dobbiamo mettere
in campo; anche quella è una grandissima riforma.
Non c'è tempo da perdere, Presidente: ce lo ricordano i nostri ragazzi,
ma ce lo ricordano i dati e soprattutto la fragilità del nostro territorio. Quindi,
più rinnovabili, chiarezza sull'idrogeno e soprattutto sul dissesto idrogeologico, dove dobbiamo fare un grande lavoro, così come sulle bonifiche e sui
siti inquinati. Dobbiamo capire che quella di fronte a noi è davvero una grande
missione, e su questo dobbiamo misurare tutte le nostre esperienze e la nostra
responsabilità.
Per non parlare del nostro capitale naturale: la bellezza che lei richiamava dell'Italia è la bellezza della nostra cultura, la bellezza dei nostri luoghi
storici, la bellezza della nostra natura e biodiversità. Su questo dobbiamo investire perché da lì viene la possibilità di recuperare anche tutte le risorse
naturali e l'inclusione sociale.
Quindi su questo non solo bisogna avere chiare le condizionalità, che
devono essere trasversali, ma dobbiamo avere ben chiaro in mente come operiamo. Sì, forse bisogna aumentare i fondi da una parte o dall'altra, ma anche
qui, signor Presidente, se la nostra missione è quella di intervenire per rimuovere le disuguaglianze di genere, territoriali e generazionali, dobbiamo mettere in coerenza tutti i nostri interventi.
Se lei, signor Presidente, mi sta a sentire, lo dico volentieri: il Parlamento non ha alcuna intenzione di abdicare al proprio ruolo, che è quello di
indirizzare, monitorare, controllare e dare il proprio contributo. Le risoluzioni
che sono state approvate sono oro prezioso, perché ci servono proprio per fare
questo lavoro. Non tutte sono state ovviamente riprese e recuperate nel Piano   
– 82 –
 
presentato oggi, ma dobbiamo avere l'obbligo, tutti insieme, di implementare
quel Piano e di recuperarle, non solo nel Fondo complementare, ma anche in
tutti gli altri fondi straordinari, nei fondi ordinari e, ovviamente, negli altri
fondi europei che ci sono per i progetti e anche nella legge di bilancio.
Sul Sud si è discusso molto, a proposito dei divari territoriali. Il Presidente del Consiglio, in sede di replica ci ha fatto un doveroso riassunto di
tutte le risorse. Benissimo, ma sul Sud dobbiamo essere molto chiari. Ci sono
opere che erano già state finanziate e che stavano già nel nostro piano investimenti: penso ad esempio alla Napoli-Bari, che è stata messa nel Piano.
Quelle risorse però non possono essere utilizzate per altro. Faccio una proposta: non abbiamo bisogno soltanto dell'alta velocità, ma abbiamo bisogno di
un grande bando europeo per acquistare i treni di qualità. Questo è certamente
lavorare per il Sud, perché ciò è utile per far riprendere il Sud e per portare i
turisti. Ci sono dei progetti che possiamo fare molto semplicemente, utilizzando le risorse. In questo senso, la riforma della pubblica amministrazione è
fondamentale e centrale, perché è stata depauperata e il blocco del turnover
l'ha privata di persone qualificate. Dobbiamo fare una grande riforma per immettere giovani professionalità, perché abbiamo bisogno di una grande capacità di progettazione.
Ci sono poi i livelli essenziali delle prestazioni (LEP), che devono essere la nostra guida, per superare i divari territoriali e ovviamente anche tutti
gli altri divari sociali. Abbiamo la possibilità di farcela e di lavorare insieme,
con grande senso di responsabilità. Ciò non attiene solo al Governo, signor
Presidente, non attiene solo al Parlamento, ma a tutto il Paese e alla sua classe
dirigente. Sia noi che il Governo dobbiamo dialogare e coinvolgere, perché
tutti si devono sentire corresponsabili di un progetto di rinascita per l'Italia.
Per tutti questi motivi... (Il microfono si disattiva automaticamente. Applausi).
DAMIANI (FIBP-UDC). Domando di parlare per dichiarazione di
voto.
PRESIDENTE. Ne ha facoltà.
DAMIANI (FIBP-UDC). Signor Presidente, signor Presidente del
Consiglio, rappresentanti del Governo, colleghi senatori, a distanza di poco
più di un anno dalla tempesta sanitaria ed economica che ha travolto il nostro
Paese e l'intero mondo, oggi siamo ad una svolta cruciale e determinante, per
il presente e il futuro della nostra Nazione. La Nazione non è un concetto
astratto, ma indica la somma e la sintesi di tutte le nostre vite, di tutte le nostre
comunità e le nostre attività, di tutti coloro che hanno attraversato un momento storico veramente importante, dalla Seconda guerra mondiale ad oggi.
Lo hanno fatto pagando davvero in termini anche di perdita di affetti, di lavoro, di reddito e di speranze. A tutti coloro che hanno resistito con pazienta
e dignità abbiamo il dovere oggi di dare risposte (Applausi), di indicare l'orizzonte di serenità che meritano. Proprio come accadde quarant'anni fa dopo
la Seconda guerra mondiale, oggi alla classe dirigente tocca tracciare la strada
per uscire da questa crisi e dal dramma della pandemia, e portare finalmente   
– 83 –
 
il Paese «a riveder le stelle», per citare il sommo poeta, padre della nostra
lingua e della coscienza nazionale, nel suo settecentesimo anniversario. (Applausi).
È un ruolo carico di grande responsabilità, quello delle istituzioni: non
sarà solo un ruolo di ripresa, ma soprattutto di rinascita, perché è una vera e
propria tragedia: 120.000 morti di Covid in Italia sono veramente tanti. Si
tratta di un ruolo che dobbiamo dimostrare di meritare, come rappresentanti
eletti dai cittadini, per dare voce alle loro istanze e tutelare i loro interessi in
questo vero e proprio appuntamento con la storia.
L'anno 2020, come sappiamo tutti, ha stravolto la vita e la socialità di
ognuno di noi. I dati economici sono drammatici e li conosciamo tutti; sono
dei numeri, ma dietro alle attività chiuse, ai negozi chiusi e ai posti di lavori
persi ci sono le vite vere delle persone, i progetti sui quali oggi purtroppo per
tanti italiani è calato il buio. È uno scenario di guerra, apocalittico, tant'è che
anche il nostro linguaggio è cambiato in questo periodo particolare, perché
tutti noi abbiamo parlato di guerra.
Oggi siamo qui invece a parlare di dopoguerra e di speranze, perché
quello che approviamo oggi è davvero il più grande Piano di rilancio della
storia repubblicana. (Applausi). Qualche settimana fa, in un precedente intervento svolto sempre in quest'Aula, ho fatto un confronto tra quello che è oggi
il Next generation EU, quindi il recovery fund, e quello che è stato negli anni
passati, dopo la Seconda guerra mondiale, il Piano Marshall, ossia un grande
piano di investimenti per far uscire dalla miseria della guerra - appunto - l'Europa. È un raffronto tutt'oggi assolutamente importante da fare, perché negli
stessi numeri e nella stessa quantità economica possiamo assolutamente affermare che il recovery fund oggi ha una portata di investimenti maggiore
anche dello stesso Piano Marshall. Soprattutto, c'è stato un cambio di passo:
finalmente un debito che hanno mutualizzato tutti i Paesi europei; anche que-
sta è stata una svolta importante.
Ecco perché oggi il documento che approviamo ha una portata storica
molto, molto importante, unica e straordinaria, che può rappresentare veramente il volano, lo sviluppo, la rinascita, la ripresa per il nostro Paese, se
utilizzato al meglio. L'opportunità che ci viene data oggi è quella delle riforme, che non sono più rinviabili nel nostro Paese (Applausi); le riforme che
dobbiamo fare per le future generazioni, perché oggi stiamo trasferendo il
debito alle future generazioni e quindi abbiamo necessità di trasferire il debito
buono ad esse. Ecco perché attuare il piano delle riforme è molto importante.
È per questo che, in tutti questi mesi, come Gruppo parlamentare
Forza Italia abbiamo lavorato alle proposte, e oggi finalmente tante di esse
sono contenute nel Piano e in queste riforme. È importante il lavoro che abbiamo fatto tutti insieme. Tra le proposte che oggi sono capisaldi dei programmi politici di Forza Italia abbiamo la riforma della pubblica amministrazione. Presidente Draghi, lei ha parlato di inerzia nel suo intervento di replica:
noi oggi dobbiamo sburocratizzare il Paese (Applausi), e lo dobbiamo fare
con una riforma importante della pubblica amministrazione. Abbiamo poi la
riforma della giustizia, che dovrà intervenire sull'eccessiva durata dei processi
e puntare a ridurre il forte peso degli arretrati giudiziari. Servono inoltre degli
interventi di revisione del quadro normativo e procedurale.   
– 84 –
 
Vi è poi la riforma del fisco: anche se non è contenuta in questo Piano,
è per noi una riforma importante per l'alleggerimento fiscale di famiglie e
imprese. (Applausi). Quella del fisco è una battaglia che porteremo avanti in
Parlamento.
Grazie, presidente Draghi, perché le nostre proposte sono state accolte, come quelle di proroga del superbonus 110 per cento al 2023, che è uno
strumento oggi essenziale per rilanciare l'edilizia.
Grazie, presidente Draghi, per la proposta sui mutui agevolati al 100
per cento per l'acquisto della casa da parte dei giovani: anche questa è un'opportunità che noi abbiamo proposto per aiutare la famiglia e la natalità nel
nostro Paese.
Per quanto riguarda altre questioni, come l'IMU e gli estimi catastali,
vale il principio in quest'epoca in cui i soldi si danno e non si prendono;
quindi, noi siamo contrari a qualsiasi aumento della pressione fiscale. (Applausi). Saremo i guardiani degli immobili dei nostri italiani e non permetteremo assolutamente alcun innalzamento delle tasse sulla casa per gli italiani.
Passiamo a quella che è stata una nostra battaglia, il capitolo Mezzogiorno, di cui si è tanto parlato nel dibattito in quest'Aula. Al Mezzogiorno
d'Italia il Piano destina 82 miliardi su 206; oltre il 40 per cento dell'intero
Piano, una somma anche superiore alla clausola che conosciamo del 34 per
cento. La portata del Piano è importante ed è un'opportunità unica per il Mezzogiorno, anche in questo caso superiore alle possibilità che il Mezzogiorno
ha avuto con la famosa Cassa del Mezzogiorno e con gli investimenti che
tanto sono serviti - e tanto serviranno anche questi - a ridurre il gap non soltanto con il Nord, ma con il resto dell’Europa. Per il Mezzogiorno d'Italia è
una proposta importante ed è soprattutto un momento per dimostrare finalmente le grandi capacità e qualità del nostro Paese. È una sfida, quella della
ripresa economica, importante. La politica oggi si gioca veramente in
quest’Aula, con questo piano, la sfida per il futuro e si gioca anche tutta la
sua credibilità. Ecco perché siamo qui non soltanto a portare le nostre proposte, ma soprattutto a rivendicare il ruolo di centralità del Parlamento su questo
Piano.
Per concludere, Presidente, vorrei rifarmi a uno spunto che mi viene
offerto da una frase che lei ha pronunciato nel suo intervento in quest'Aula:
«nell'insieme dei programmi che oggi presento alla vostra attenzione, c'è anche e soprattutto il destino del Paese». La parola “destino” sembra mettere
paura, perché ci fa pensare all'oscuro e all'imprevedibile. Invece oggi abbiamo la necessità di prendere per mano e indirizzare il destino del nostro
Paese. Con questo Piano lo possiamo fare assolutamente, indirizzando le
scelte di oggi, non soltanto della politica nazionale, verso la migliore realizzazione del bene comune.
Vorrei chiudere con una citazione particolare. Proprio sul destino Nietzsche scriveva: «Il nostro destino esercita la sua influenza su di noi anche
quando non ne abbiamo ancora appresa la natura: il nostro futuro detta le leggi
del nostro oggi». (Applausi).
CANDIANI (L-SP-PSd'Az). Domando di parlare per dichiarazione di
voto.   
– 85 –
 
PRESIDENTE. Ne ha facoltà.
CANDIANI (L-SP-PSd'Az). Signor Presidente, signor presidente Draghi, colleghi, oggi ci accingiamo a quello che per qualcuno potrebbe essere
definito un passaggio storico, ma che essenzialmente per tutti gli italiani è un
passaggio di speranza, di sicurezza, di futuro.
Le dirò, Presidente, che il tono che lei ha usato, un po' dimesso, nella
gestione e nella descrizione di questo passaggio del PNRR è molto apprezzabile, perché dobbiamo sempre ricordarci che ci troviamo di fronte non a una
montagna di soldi da spendere, ma a una grande responsabilità nei confronti
degli italiani. (Applausi).
Questa responsabilità ha bisogno di essere accompagnata da un approccio franco e pragmatico, convinto e determinato, umile ma autorevole.
Questo è fondamentale affinché i risultati siano conseguenti.
Il sistema Italia - e lo sappiamo bene - non era ben messo già prima
del Covid-19. Dobbiamo allora porci delle domande: perché siamo rimasti
indietro? Cosa non ha funzionato? Quali regole non hanno funzionato? Quali
soluzioni occorrono?
Presidente Draghi, negli anni passati abbiamo assistito a dibattiti quasi
filosofici sulle riforme, che poi non sono approdati a nessun risultato, spesso
e volentieri discutendo più sull'elenco dei problemi che sul perché si siano
generati.
Noi dobbiamo essere consapevoli che, nel dramma di questa circostanza, oggi abbiamo una responsabilità e un'opportunità uniche: riformare il
Paese e dare una prospettiva di sviluppo e di crescita alla prossima generazione; ma la crescita deve essere finanziata. Badiamo bene che le risorse che
noi oggi ci accingiamo a spendere devono essere, poi, restituite; questo comporta una grande responsabilità.
Ricordiamoci inoltre che non c'è libertà se non nel lavoro. Con queste
risorse dobbiamo creare lavoro per gli italiani, crescita e sviluppo. Solo così
avremo dato alla prossima generazione non debiti da pagare, ma la certezza
che, con il nostro lavoro di oggi, garantiremo loro il benessere futuro, come
quello che abbiamo ricevuto dalle precedenti generazioni. (Applausi).
Presidente Draghi, queste circostanze ci richiamano al nostro dovere
di sacrificio e di impegno per il futuro e per la prossima generazione. Bisogna,
però, essere molto chiari: non ci sarà un'altra occasione per riformare il Paese,
per riscrivere le regole, per recuperare le distanze interne all'Italia, che negli
anni di sprechi non hanno saputo colmarsi. È il momento per togliere lacci e
lacciuoli e ce lo siamo detti troppe volte: questo è il momento per farlo, non
ci sono scuse per giustificare il mantenimento dello status quo. Se ci sono
regole che devono essere cambiate, cambiamole.
Bisogna, però, stare molto attenti, come lo saremo noi (e chiediamo
anche a lei di esserlo, Presidente), affinché le riforme non finiscano nelle mani
di quegli apparati autoreferenziali che negli anni hanno spacciato per riforme
la propria autoconservazione, producendo un corpo normativo troppo spesso
asfissiante e soffocante per l'intero Paese.   
– 86 –
 
Qualche settimana fa, tra le audizioni che abbiamo tenuto come Commissione 14 a (sono state più di 300), ve ne è stata una in particolare che voglio
ricordare, quella del professore Sabino Cassese. Mi sono trovato per l'ennesima volta d'accordo con lui e lui si è trovato d'accordo con le posizioni che
esprimevo: in Italia occorre addirittura una legislazione negativa per alleggerire il corpo normativo, laddove lo stesso è diventato non più una garanzia di
rispetto delle regole, come dovrebbe essere la burocrazia, ma un meccanismo
che asfissia e non lascia sviluppare l'economia. Su questo deve agire in maniera determinata.
Noi siamo al Governo per essere determinati in queste riforme e questo ovviamente ci aspettiamo. Bisogna rivedere delle regole, magari quelle
dell'autorizzazione preventiva? Andiamo da rivederle. Bisogna rivedere le regole autorizzatorie? Andiamo a rivederle. Non ci possono essere zone franche
e non ci possono essere tabù quando si parla di riforme.
Signor Presidente, da qui occorre ripartire, ancora prima di parlare
della quantità di risorse a disposizione. Su questo mi permetto una considerazione che rivolgo al Parlamento: in troppi interventi si è sentito parlare della
quantità di risorse a disposizione e non del modo con cui le stesse devono
essere spese, delle regole che devono essere alla base della spesa. (Applausi).
Sappiamo infatti che c'è un nodo nella capacità di utilizzo delle risorse, che non rende le stesse efficaci a tutte le latitudini del Paese. Su questo
l'impegno del Governo deve essere massimo e determinato. Per il successo
del Piano nazionale di ripresa e resilienza occorre essere determinati e concreti nel dare corso alle riforme necessarie a recuperare il gap, a partire dalle
attività produttive.
Signor Presidente, in questi mesi gli italiani sono stati indotti ad avere
fiducia rispetto al Piano: non possiamo permetterci di tradire questa fiducia.
Dobbiamo dare agli italiani fiducia ed averla negli stessi, per rialzare il Paese.
Le riforme necessarie le abbiamo chiamate per nome e cognome e abbiamo
voluto che fossero inserite in maniera chiara e determinata anche nella proposta di risoluzione che tra poco ci accingeremo a votare: la riforma della
pubblica amministrazione, volta a favorire la semplificazione e l'efficacia
dell'azione amministrativa; la digitalizzazione dei servizi; gli investimenti in
capitale umano e in ricambio generazionale; la riforma della giustizia, volta a
garantire la riduzione dei tempi dei processi e a smaltire gli arretrati giudiziari, e la riforma del Fisco. Quest'ultima, pur non ricompresa nel PNRR, è
parte integrante della strategia di Governo e vogliamo che sia attuata dalla A
alla Z, per dire agli italiani che le risorse che stiamo dando loro non saranno
poi costretti a restituirle con lacrime e sangue insieme alle tasse.
Signor Presidente del Consiglio, occorre sfruttare al massimo gli spazi
di collaborazione tra il pubblico e il privato. Questo è un Paese che ha sempre
sviluppato economie pubbliche, ma che fatica ad intraprendere economie di
mercato; bisogna mettere in sinergia la capacità pubblica e quella privata affinché ci rialziamo tutti assieme, senza che una sia di ostacolo all'altra. È un
Piano strategico per tutto il Paese. È un Piano nel quale sono scritti nero su
bianco i principi di destinazione della spesa e degli investimenti, al Nord e al
Sud, al termine dei quali vogliamo che finalmente possano essere colmate
tutte le distanze che ancora esistono in Italia, non solo tra Nord e Sud, ma   
– 87 –
  
anche tra centro e periferia. Signor Presidente del Consiglio, se cresce il Sud,
cresce tutta l'Italia; se non riparte il Nord, non riparte tutta l'Italia (Applausi).
Per ottenere questo occorre il nostro massimo impegno, lo ribadisco
ancora; occorre rompere le incrostazioni burocratiche e spazzare via i reiterati
esempi di incapacità di spesa che negli anni ci hanno regalato un infelice primato, quello di vedere l'Italia nella classifica dei Paesi che non hanno saputo
spendere i fondi europei assegnati.
Inoltre occorre un controllo svolto in maniera seria, che non sia asfissiante ma senza che il piano possa in qualsiasi modo fallire gli obiettivi che
ci siamo prefissi. Parafrasando quello che Cavour ebbe ad affermare rispetto
alla Corte dei conti quando fu costituita, vogliamo un'azione di controllo e di
monitoraggio forte e indipendente del Piano, che garantisca il Parlamento e
gli italiani rispetto al successo e all'azione degli investimenti messi in campo,
in maniera determinata.
Prima abbiamo raccolto anche qualche dichiarazione che cercava di
provocarci, ma non ci facciamo caso, perché siamo al Governo per spirito di
servizio nei confronti del Paese. Se qualcuno pensa di poterci provocare in
questo senso, gli diciamo in maniera simpatica di stare sereni, al Governo ci
siamo e ci restiamo per l'interesse degli italiani, non ci interessa altro! (Applausi).
A lei, signor presidente Draghi, invece diciamo di andare avanti con
passo determinato, a partire dalle riforme. Indietro non si torna, ma non possiamo neppure permetterci di rimanere fermi nel dubbio su quello che va
fatto. Siamo passati velocemente dal «ce lo chiede l'Europa» alla volontà di
essere protagonisti e tenere ben saldamente in mano le redini del nostro futuro.
Su queste basi, signor Presidente, ci accingiamo a votare a favore della
proposta di risoluzione n. 1 e ad augurarci che questo PNRR abbia il suo futuro e abbia la ripresa dell'Italia saldamente nelle nostre mani. (Applausi).
LICHERI (M5S). Domando di parlare per dichiarazione di voto.
PRESIDENTE. Ne ha facoltà.
LICHERI (M5S). Signor Presidente, signor presidente del Consiglio
Draghi, di questo Piano lei ha parlato come di: «un lavoro che ha grandemente
beneficiato dell'azione già svolta dal precedente Governo». Sono parole, queste, che non possiamo non ascoltare con soddisfazione in un mondo come
quello della politica, che spesso ignora il valore della riconoscenza, della gratitudine e del rispetto. Lei poi, personalmente, si è anche scusato per i tempi
ristretti - li ha chiamati così - con i quali il PNRR è arrivato in Parlamento.
Scuse non necessarie per chi come noi ha vissuto quella crisi di Governo del
mese di gennaio che ancora oggi resta inspiegabile anche alla luce delle sue
stesse parole. Sono scuse non necessarie per un ritardo che ha un padre, un
nome e un cognome, un modo di intendere la politica come fatto personale,
sopra un palcoscenico di cinismo e di vanità. (Applausi). Un tipo di politica,
un modo di fare politica che ci auguriamo sia definitivamente tramontato.   
– 88 –
 
Le sue parole di gratitudine ci fanno piacere, Presidente, perché dietro
questo recovery plan c'è la storia recente del nostro Movimento, c'è la sfida
accettata e vinta di Giuseppe Conte, che in quel lontano 25 marzo del 2020,
come capofila di un gruppo di otto Governi, dentro il quale si trovavano anche
la Francia e la Spagna, scrisse una lettera al commissario europeo chiedendo
più risorse europee e un debito comune europeo per finanziare quelle risorse.
(Applausi). Sembra tutto facile oggi, sembra tutto scontato, ma dentro questo
PNRR oggi c'è una scommessa del Movimento in cui non credeva nessuno
all'inizio. Una scommessa come tutte le scommesse del MoVimento 5 Stelle:
difficili, difficilissime, quasi impossibili, se non per sognatori, concreti e generosi, che in questi mesi stanno portando avanti un processo globale per
un'economia capace di prendersi cura della gente e del pianeta. (Applausi).
Questo è il MoVimento 5 Stelle e lei oggi, presidente Draghi, ha avuto
in consegna, simbolica e virtuale, questo capitale di reputazione e di credibilità, che noi ci siamo guadagnati con il Governo precedente e che affonda le
sue radici nel disinteresse e nel bene comune.
A proposito però di disinteresse e di bene comune siamo sempre stati
molto chiari; noi siamo entrati in questo Governo, raccogliendo l'invito del
Presidente della Repubblica per un duplice scopo. Primo, per difendere i soldi
della rinascita degli italiani dagli artigli di alcune lobby e dagli appetiti delle
note consorterie italiane. (Applausi). Secondo, per realizzare un grande piano
europeo per una stagione nuova e diversa che porti verso uno sviluppo finalmente equo e solidale.
Da questo punto di vista, presidente Draghi, non tutto ci convince di
questo Piano; non ci convincono le politiche del mare, non ci convincono le
politiche sulla qualità dell'aria e sull'abbattimento delle polveri sottili, non ci
convincono le deboli politiche verso la mobilità sostenibile, di cui parlava
anche il nostro presidente Pesco, non ci convincono le politiche sulla transizione energetica delle nostre aziende e delle nostre industrie, ma soprattutto,
dopo aver studiato il Piano, presidente Draghi, vorremmo sapere quanto toccherà al Sud. Lo so, è un tema molto dibattuto e noi non vogliamo salire sulla
giostra o dentro il balletto dei numeri e delle cifre. Non andiamo nemmeno a
vedere, Presidente, quante delle cifre elencate oggi sarebbero state destinate
comunque al Sud anche senza la pandemia. (Applausi). Non andiamo a fare
differenza. A noi importa, Presidente, che lei oggi abbia parlato di indifferibili
riforme e di potenziate capacità di spesa. Vede, Presidente, lei ha detto che in
questo recovery plan sono in gioco i valori sociali e la vita delle persone, una
bella frase. Noi aggiungiamo che è in gioco soprattutto la vita dei cittadini più
deboli, delle donne, dei giovani, di chi ha scelto coraggiosamente di continuare a vivere nel Mezzogiorno, di chi non è scappato dal Mezzogiorno. (Applausi). Riconosciamolo, allora, non come un fatto di divisione politica, ma
riconosciamo apertamente il ruolo che il Mezzogiorno ha avuto nella determinazione delle quote di risorse europee che sono andate all'Italia. (Applausi).
Abbiamo molto apprezzato l'indicazione sulla essenzialità delle riforme e da questo punto di vista ci permettiamo di darle un'indicazione, Presidente: faccia attenzione ai bandi del recovery plan, perché laddove sarà assente una quota garantita al Mezzogiorno, i soldi finiranno dove ci sono maggiori capacità progettuali, cioè al Nord e sarà la fine di tutto. (Applausi). Sarà   
– 89 –
 
un treno perso per sempre, perché il Sud merita di più, diciamolo senza tono
polemico, e perché il debito sia buono - per usare una sua terminologia - e la
spesa sia produttiva, il debito buono e la spesa produttiva devono ricadere su
imprese e cittadini del Sud, attraverso una quota garantita nei bandi e negli
investimenti. (Applausi). Solo così il Sud potrà tornare a crescere e rilanciarsi,
perché altrimenti dalle parole non riusciremo a passare ai fatti.
Infine, da un impegno che vogliamo che oggi lei prendesse sul Sud,
passo ad un impegno che invece in queste ore lei si è preso in Aula: la proroga
al 2023 del superbonus 110 per cento. (Applausi). Infatti, affinché questa misura possa sprigionare tutte le sue potenzialità, non si può prescindere dalla
proroga al 2023. Glielo ha chiesto il Parlamento, glielo hanno chiesto le associazioni di categoria, i sindacati, ANCE, Confedilizia, gliel'ha chiesto e
glielo sta chiedendo tutto il Paese e lei si è impegnato e per noi il suo impegno
personale in quest'Aula resta agli atti e diventa legge. (Applausi). Il superbonus sta per una parte nel PNRR e per l'altra nelle leggi dello Stato.
Termino con questa considerazione: questo Governo ha abbracciato la
svolta della transizione ecologica e su questo corrono continuamente segnali
politici forti e chiari. La nostra proposta, già fatta alla Camera, è che si istituisca una Commissione bicamerale speciale per il recovery plan, perché il
recovery plan sia un treno sul quale possano salire tutti, ma soprattutto possano salire i nostri figli, che non chiedono altro se non una certezza del domani. (Applausi).
FATTORI (Misto-LeU). Domando di parlare per dichiarazione di voto
in dissenso dal mio Gruppo.
PRESIDENTE. Ne prendo atto e le do la parola.
FATTORI (Misto-LeU). Caro presidente Draghi, lei ha calato in Parlamento questo PNRR, lo ha imposto con una modalità tecnocratica vecchia
e fallimentare. Le criticità rilevate sono tante, i soldi alle imprese e all'Alta
velocità impegnano un quarto delle risorse, mentre alla sanità territoriale solo
il 3,7 per cento, sette miliardi in sei anni.
La pandemia non ha insegnato nulla. Mi chiedo dove sono finiti coloro
che invocavano il MES per la sanità e hanno fatto cadere un Governo per
questo.
Il Piano archivia l'economia circolare, prevedendo ancora investi-
menti in energia da combustione, biogas e biometano, archiviando la valutazione di impatto ambientale. Questo è un piano non per la crescita sostenibile,
ma di ammodernamento per lo sviluppo insostenibile.
Il Sud, ancora una volta, è umiliato e dimenticato, nonostante le indicazioni europee. Quanto alla scuola, vi è praticamente una riproposizione
della pessima buona scuola, con scuole di serie A e scuole di serie B. Infatti,
scegliere maestri migliori vorrà dire che a qualcuno arriveranno i maestri peggiori e quindi la disuguaglianza - e lo dico proprio ai campioni dell'uguaglianza sociale - verrà insegnata sui banchi delle scuole elementari.
Oltre alle poche risorse destinate alla ricerca di base, vi sono tante altre
criticità che non abbiamo potuto approfondire perché lei, presidente Draghi,   
– 90 –
 
non ci ha consentito un dibattito. Abbiamo avuto il Piano ieri. Il 30 aprile
questo Governo presenterà in Europa un Piano mai sottoposto al dibattito
pubblico e - ripeto - trasmesso al Senato solo ieri.
Poteva essere la grande ultima occasione per una vera rinascita del
nostro Paese, un cambio di paradigma; invece, di nuovo, come il suo Governo, si tratta della restaurazione di un sistema di lobbisti e interessi antichi,
senza coraggio e visione. Presidente Draghi, fiumi di soldi per domani non
basteranno se le idee restano quelle di ieri o addirittura di un secolo fa.
Annuncio pertanto il voto contrario alla proposta di risoluzione di
maggioranza della componente Sinistra italiana e le segnalo anche, presidente
Draghi, (lei magari lo ignora e fa finta di non vederlo) che esiste un'opposizione anche nella parte sinistra di questo emiciclo, mentre lei dialoga - evidentemente le piace di più - solo con l'opposizione a destra. (Applausi).
NUGNES (Misto-LeU). Domando di parlare per dichiarazione di voto
in dissenso dal mio Gruppo.
PRESIDENTE. Ne prendo atto e le do la parola.
NUGNES (Misto-LeU). Signor Presidente, il Governo stima che gli
investimenti previsti nel piano avranno un impatto significativo sulle principali variabili macroeconomiche nel 2026, anno di conclusione del piano.
Il prodotto interno lordo sarà di 3,6 punti percentuali più alto rispetto
all'andamento tendenziale e l'occupazione sarà più alta di 3,2 punti percentuali; gli investimenti previsti nel Piano potranno inoltre apportare miglioramenti negli indicatori che misurano i divari regionali e l'occupazione femminile e giovanile; certamente - e ci mancherebbe che non fosse così - anche se
nel 2020 abbiamo perso 8,9 punti percentuali.
Si tratta di un'iniezione di capitali mai vista nell'economia del Paese,
pari a due piani Marshall della ricostruzione. Eppure nel 2026 non saremo
neanche a metà del cammino per tornare alla situazione precedente. Quindi,
noi stiamo faticosamente puntando a tornare indietro ed è questo lo sbaglio.
Avremmo avuto la possibilità di imparare dagli errori e modificare il modello
e la stiamo sprecando. La nostra meta è sola quella di tornare al day before la
pandemia, senza comprendere la necessità di cambiare radicalmente il modello di sviluppo.
Presidente Draghi, c'è un'altra questione su cui voglio richiamare l'attenzione. Desidero leggere le parole esatte e le preoccupazioni espresse dal
procuratore Cantone sui rischi del Recovery troppo spinto su semplificazioni
e liberalizzazioni: i rischi che la criminalità possa approfittare sono enormi,
perché sta passando l'idea che bisogna spendere senza porsi troppi problemi,
considerando le regole come sempre di intralcio. La deregulation è la situazione che le mafie preferiscono perché possono mettere in campo le loro capacità di convincere, cioè l'intimidazione e la corruzione. Bisogna avere il
coraggio di dirlo con chiarezza: il recovery è una grande occasione per il
Paese, ma può diventare un rischio enorme e non può essere l'occasione che
le mafie attendono per prendersi la loro rivincita contro le istituzioni.   
– 91 –
 
La cosa che più mi preoccupa è la capacità delle nuove mafie di mimetizzarsi, non più con la coppola e la lupara, ma con la cravatta e la grisaglia.
Una mafia che preoccupa meno anche un'opinione pubblica... (Il microfono
si disattiva automaticamente).
LA MURA (Misto). Domando di parlare per dichiarazione di voto in
dissenso dal mio Gruppo.
PRESIDENTE. Ne prendo atto e le do la parola.
LA MURA (Misto). Signor Presidente, nell'intervento in sede di discussione di poco fa avevo terminato il tempo. Volevo concludere spiegando
perché voterò contro questo Piano. Aggiungo alcune osservazioni ancora.
Avrei voluto dire che il Piano non è una risposta adeguata alla pandemia, che
non si occupa in modo efficace delle cause che l'hanno generata, riconducibili
al degrado dell'ambiente.
Faccio solo alcuni esempi. La semplificazione della VIA: si parla nel
Piano di una profonda semplificazione. Dobbiamo intenderci. Tutti vogliamo
raggiungere gli obiettivi di produzione di energia rinnovabile, ma a scapito di
cosa? Della devastazione del nostro territorio? Lo trovo inaccettabile.
La VIA è un presidio che va migliorato, responsabilizzando le aziende
e non eliminando passaggi procedimentali necessari. Secondo alcune stime
riportate nel Piano (quindi leggo esattamente quello che dice il Piano), considerando l'attuale tasso di rilascio dei titoli autorizzativi per la costruzione ed
esercizio di impianti di produzione di energia da fonte eolica, sarebbero necessari ventiquattro anni per raggiungere il target Paese; mentre, con riferimento al target del fotovoltaico, ci vorrebbero cento anni, senza la modifica
dell'attuale quadro normativo sulla VIA.
E secondo voi la semplificazione dovrebbe essere sui tempi? Invece
no! Questo potrebbe comportare un'accelerazione del consumo degli habitat
terrestri e marini, tale da non consentire più la loro rigenerazione e, quindi, a
discapito del capitale naturale. E questo voi lo sapete bene. Si stanziano risorse a favore del Po: va benissimo. E gli altri fiumi? Solo il 43 per cento dei
corpi idrici italiani e solo il 20 per cento di quelli lacustri raggiunge lo stato
di qualità buono. Perciò serve un programma nazionale di rinaturazione e manutenzione di fiumi, laghi, lagune e zone umide.
Sull'agrovoltaico, mi chiedo come sia possibile, in un Paese come il
nostro, con un consumo di suolo altissimo e un settore agricolo che è un'eccellenza, decidere di destinare terreni agricoli alla produzione di energia rinnovabile. Così si sottrae terreno a cibo di qualità e si degradano i servizi ecosistemici del nostro straordinario suolo italiano. (Applausi).
Da ultimo, un altro aspetto che mi preoccupa molto è quello della
abrogazione e revisione delle norme che alimentano la corruzione. Con la
quantità di finanziamenti che arriveranno bisogna tenere alta l'attenzione e
non introdurre semplificazioni normative in relazione... (Il microfono si disattiva automaticamente). (Applausi).   
– 92 –
 
PARAGONE (Misto). Domando di parlare per dichiarazione di voto
in dissenso dal mio Gruppo.
PRESIDENTE. Ne prendo atto e le do la parola.
PARAGONE (Misto). Signor Presidente, quando ho negato la fiducia
al Governo Draghi era proprio perché respingevo nettamente l'impianto culturale del suo Premier. Respingevo la sua formazione e la sua azione da perfetto banchiere centrale. la sua spietata bravura non si allinea con il dolore di
una società che sta piangendo con dignità e a cui imporrete altre riforme sociali distruttive. L'Italia non sarà più la stessa, perché la state smontando delle
sue caratteristiche virtuose.
Quando il Governatore dell'Italia chiede di mettere dentro il Piano di
ripresa e di resilienza le vite degli italiani, dice il vero. Le vite degli italiani, i
risparmi degli italiani, in cambio di prestiti avvelenati. State svendendo un'altra volta le piccole e medie imprese. Le vite degli italiani sono invisibili al
suo freddo sguardo. Sono vite sospese tra bollette vergognosamente care e
rate di mutuo da pagare con la paura di perdere la casa, il negozio, il capannone. Le vite degli italiani arrancano nella sfida generazionale tra genitori e
figli per un contratto di lavoro vero, dove i diritti sono appesi a un filo.
Il presidente Draghi si pone come figura garante presso l'Europa perché il suo curriculum offre abbondanti garanzie mercatiste e neoliberiste.
Glielo dissi già una volta: lei incarna quella cultura che ha sostituito le vite
delle donne e degli uomini con i numeri, i diritti con gli equilibri contabili. Il
suo mondo di riferimento non può intercettare le spaccature sociali, perché il
suo campo visivo è finanziario e non politico; il recovery fund è un pessimo
affare; è un tradimento. Il green è un imbroglio semantico, altro che ecosostenibilità! La vita degli italiani, che lei infila in questo piano, non ha pieni
diritti; è piuttosto mera esistenza infilata in un mondo disegnato con il compasso dall'élite. Volete più mercato nell'energia e nelle concessioni autostradali? Ma non vi bastano i bidoni che avete venduto dal Britannia in avanti?
Ai Benetton e agli altri soci di Atlantia darete adesso 400 milioni di ristori, in
barba alle frustrazioni dei ristoratori e degli altri operatori economici al collasso, che per lei, però, sono aziende zombie.
L'ex capo di Vodafone, Colao, si è preso McKinsey per scrivere un'agenda digitale che progressivamente spingerà i lavoratori e i professionisti
fuori dal mercato del lavoro e sarà il mondo dell'automazione e dell'algoritmo.
Questo piano è la rete perfetta dopo impigliare le vite e il futuro degli italiani.
Lei potrà garantire anche presso l'Europa, ma si metta nel taschino una pagina
memorabile del romanzo «Furore»: «Le strade pullulavano di gente assettata
di lavoro, pronta a tutto per il lavoro. E le grandi imprese e le banche stavano
scavando la fossa con le loro stesse mani, ma non se ne rendevano conto. E
la rabbia cominciò a fermentare». Non abusate della pazienza degli italiani;
potreste pentirvene amaramente. (Applausi).
DESSÌ (Misto). Domando di parlare per dichiarazione di voto in dissenso dal mio Gruppo.   
– 93 –
 
PRESIDENTE. Ne prendo atto e le do la parola.
DESSÌ (Misto). Signor Presidente, presidente Draghi, durante la lunga
discussione di oggi sono state molte le critiche nei suoi confronti riguardo la
ripartizione dei fondi fra Regioni del Nord e Regioni del Sud.
Nella sua replica, dopo un lungo passaggio dedicato a snocciolare i
numeri e a cercare di smentire la narrazione fatta dai tanti Gruppi presenti, c'è
stato un passaggio in cui lei, quasi en passant, rimproverava la classe dirigente delle Regioni del Sud per l'incapacità del passato e anche dell'immediato presente di saper gestire i fondi avuti a disposizione finora. È stata un'affermazione senza dubbio legittima, anche se, a mio avviso, leggermente populista oppure - se vogliamo - leghista alla vecchia maniera.
Presidente, ciò che mi ha fatto, però, sorridere amaramente è stato che,
a seguito di questa affermazione, si sono levati una serie di applausi da una
parte dell'emiciclo, soprattutto quello alla sua destra, e da tanti colleghi, che
forse, avendo perso la memoria nell'immediato, hanno scordato che diverse
Regioni del Sud italiano, a partire dall'Abruzzo, dal Molise, dalla Basilicata,
dalla Calabria, dalla Sicilia e passando per la Sardegna, sono amministrate
attualmente dal Centrodestra.
Presidente, lei ha una grandissima occasione. Visto che l'impegno che
le viene chiesto dai Gruppi di maggioranza è di trasmettere il Piano nazionale
di ripresa e resilienza alla Commissione europea, di assicurare il pieno svolgimento del Parlamento, nonché la leale collaborazione con le Regioni, le
Province e gli enti locali, la pregherei di allegare al Piano anche una raccomandazione ai Presidenti di quelle Regioni ad agire meglio rispetto al passato
e, quindi, a garantire ai cittadini di quelle Regioni e di quei Comuni il giusto
riversamento del denaro dovuto.
Lei ha fatto anche un altro passaggio a proposito delle sovrapposizioni
di norme avute nel passato. Anche in questo caso la sua è stata un'affermazione sacrosanta. Peccato non abbia fatto i conti con il fatto che gli applausi
vengono sempre dai rappresentanti di quella parte dell'Assemblea che, occhio
e croce, vedono una ventina di anni a testa di stazionamento in queste Aule.
(Applausi). Quindi, dovrebbero anche loro, forse, ricordare che se c'è questa
sovrapposizione, è perché loro stessi hanno elaborato e conseguentemente votato quelle norme.
Presidente, annuncio il mio voto di astensione, che non è completamente di opposizione in quanto vorrei che questi soldi, grazie alla collaborazione di tanti colleghi perbene, anche se non tutti, arrivassero finalmente ai
cittadini italiani. (Applausi).
CRUCIOLI (Misto). Domando di parlare per dichiarazione di voto in
dissenso dal mio Gruppo.
PRESIDENTE. Ne prendo atto e le do la parola.
CRUCIOLI (Misto). Presidente Draghi, il Piano che ci ha presentato
è insufficiente o addirittura controproducente in materia ambientale. Prefigura il depotenziamento delle procedure di valutazione di impatto ambientale,   
– 94 –
 
si disinteressa sostanzialmente dell'economia circolare, non coglie l'occasione
di un complessivo piano di bonifica e messa in sicurezza del territorio, stanzia
pochi fondi per potenziare il trasporto pubblico e far diminuire lo smog nelle
città.
Il suo Piano è poi pericoloso nelle prospettive di riforma: prevede assunzioni nella pubblica amministrazione senza concorsi, fa prevalere le consulenze e le task force, depotenzia i presidi anticorruzione e antimafia (Applausi); prefigura il ripristino della prescrizione - colleghi del MoVimento 5
Stelle, l'avete letto? - ante riforma Bonafede e il tentativo addirittura di condizionare l'indirizzo dell'azione penale; deresponsabilizza gli amministratori
pubblici mediante scudi in caso di colpa grave.
Il Piano annuncia nuove privatizzazioni, meno controlli e un'ancora
più marcata concorrenza; prevede aiuti alle imprese medio-grandi, ma si disinteressa dei piccoli produttori: degli artigiani, dei commercianti, dei lavoratori, dei disoccupati e non destina che pochissimi fondi alla ricerca e alla lotta
alle disuguaglianze. È poi caratterizzato da genericità e mancanza di chiarezza.
Il Parlamento è stato preso in giro con il deposito di un Piano modificato ieri, a poche ore dalla presentazione alla Camera.
Presidente Draghi, lei sta eseguendo il compito che le hanno assegnato
in Europa; sta gettando le basi infrastrutturali, economiche, normative e financo culturali favorevoli alle poche grandi imprese del Nord Italia a discapito di tutto il resto.
Siccome lei non ha avuto rispetto del Parlamento, io non ne avrò per
lei e le dirò quel che tutti qui pensano ma non hanno il coraggio di dirle.
Presidente Draghi, il suo Piano è come la corazzata Potëmkin di fantozziana memoria (Applausi), e lei sta ipotecando il nostro futuro su mandato
straniero.
L'Alternativa C'è non la perde d'occhio e resisterà a questo progetto.
Per questo, a differenza di altre forze, che blaterano ma poi si allineano, voteremo contro la risoluzione di maggioranza e a favore di quella alternativa
da noi depositata. (Applausi).
LANNUTTI (Misto). Domando di parlare per dichiarazione di voto in
dissenso dal mio Gruppo.
PRESIDENTE. Ne prendo atto e le do la parola.
LANNUTTI (Misto). Signor Presidente, giorni fa, il «Financial Times», tra i più liberisti dei quotidiani europei, fautore del mercato senza regole e del primato della finanza sull'economia, classificando il crack Lehman
Brothers e le cicliche crisi sistemica globali che hanno falcidiato milioni di
posti di lavoro, la distruzione dei risparmi depositati o investiti in banca come
incidenti della storia, non distinguendo la realtà dai luoghi comuni, ha appellato l'Italia come delinquente d'Europa, arrecando gravissima offesa all'Italia
e agli italiani.
Per omaggiare lei che, da Presidente della BCE, ordinò la chiusura
degli sportelli bancari causando indicibili privazioni, aumento della mortalità   
– 95 –
 
infantile e terribile sofferenza della popolazione più debole (vecchi, donne e
bambini greci), il «Financial Times» si è permesso di marchiare l'Italia con
l'epiteto di delinquente. Come riportato dal quotidiano nei titoli, l'Italia, che è
sempre stata vista come il giovane delinquente d'Europa, è ora diventato il
modello europeo, tra il disinteresse della politica e il masochismo dei partiti
che hanno governato dal 2018 il Paese. Si aggiunge che Draghi presenterà il
suo Piano all'Europa, fatto di riforme strutturali, considerate fondamentali e
così via, e che l'Italia gestirà il suo più grande deficit di bilancio dall'inizio
degli anni Novanta e per ora i mercati finanziari, preoccupati spesso per il
debito pubblico, restano indifferenti, segno di fiducia nel nuovo Premier.
Tra luoghi comuni e mistificazione, omettete di ricordare che il duro
negoziato per ottenere il recovery fund venne portato avanti dal Governo
Conte, defenestrato da una congiura di Palazzo; che lo spread sui titoli di
Stato, oggi attestato a 107, col precedente Governo era sceso sotto i 100 punti;
la quotazione media di alcuni BTP decennali deprezzati tra i 10 e i 18 punti
(ad esempio il BTP al tasso del 2,80).
Nei giochi di prestigio da mago Silvan, il Governo che rappresenta il
modello europeo ha fatto sparire la versione del PNRR, come già ricordato,
per non parlare del superbonus, formidabile strumento di ripresa dell'economia assieme ai crediti fiscali, che, invece di essere finanziato fino al 2023, è
stato sostituito dalle solite promesse scritte sulla sabbia, dell'assenza del salario minimo e di quota 100, della consueta razzia dei fondi destinati al Sud e
alla ricerca. Insomma, la propaganda sovrasta la realtà e la penuria di finanziamenti per il sociale.
Concludo, ricordando ai pavidi smemorati la massima di Don Abbondio, per cui se uno il coraggio non ce l'ha, non se lo può dare, e annuncio il
mio voto di astensione. Grazie, signor Presidente, e buona fortuna.
PRESIDENTE. Prima di passare alle votazioni, avverto che, in linea
con una prassi consolidata, le proposte di risoluzione saranno poste ai voti
secondo l'ordine di presentazione.
Indìco la votazione nominale con scrutinio simultaneo della proposta
di risoluzione n. 1, presentata dai senatori Licheri, Romeo, Bernini, Malpezzi,
De Petris, Faraone e Unterberger.
(Segue la votazione).
Il Senato approva. (v. Allegato B). (Applausi).
Indìco la votazione nominale con scrutinio simultaneo della proposta
di risoluzione n. 2, presentata dal senatore Ciriani e da altri senatori.
(Segue la votazione).
Il Senato non approva. (v. Allegato B).
Passiamo alla votazione della proposta di risoluzione n. 3.
CRUCIOLI (Misto). Domando di parlare.
PRESIDENTE. Ne ha facoltà.   
– 96 –
 
CRUCIOLI (Misto). Signor Presidente, chiedo la votazione per parti
separate della proposta di risoluzione n. 3, votando separatamente ciascun paragrafo.
PRESIDENTE. Senatore Crucioli, chiede la votazione per parti separate di ciascun paragrafo, sia della premessa che della parte dispositiva?
CRUCIOLI (Misto). Signor Presidente, solo limitatamente agli impegni.
PRESIDENTE. Essendo stata avanzata una richiesta di votazione per
parti separate, chiedo all'Assemblea di pronunciarsi su questo punto.
Metto ai voti la richiesta di votazione per parti separate della proposta
di risoluzione n. 3, avanzata dal senatore Crucioli.
Non è approvata.
Indìco la votazione nominale con scrutinio simultaneo della proposta
di risoluzione n. 3, presentata dalla senatrice Granato e da altri senatori.
(Segue la votazione).
Il Senato non approva. (v. Allegato B).
Si è così concluso il dibattito sulle comunicazioni del Presidente del
Consiglio dei ministri.
Atti e documenti, annunzio
PRESIDENTE. Le mozioni, le interpellanze e le interrogazioni perve-
nute alla Presidenza, nonché gli atti e i documenti trasmessi alle Commissioni
permanenti ai sensi dell'articolo 34, comma 1, secondo periodo, del Regolamento sono pubblicati nell'allegato B al Resoconto della seduta odierna.
Ordine del giorno
per la seduta di mercoledì 28 aprile 2021
PRESIDENTE. Il Senato tornerà a riunirsi in seduta pubblica domani,
mercoledì 28 aprile, alle ore 9,30, con il seguente ordine del giorno:
I. Discussione delle mozioni n. 341, Ciriani ed altri, n. 342, Paragone ed altri
e n. 343, Crucioli ed altri, di sfiducia individuale nei confronti del Ministro
della salute
II. Discussione del disegno di legge:
Conversione in legge del decreto-legge 1° aprile 2021, n. 45, recante misure
urgenti in materia di trasporti e per la disciplina del traffico crocieristico e del
trasporto marittimo delle merci nella laguna di Venezia (2168)   
– 97 –

La seduta è tolta (ore 22,05).
   
   – 99 –
   

